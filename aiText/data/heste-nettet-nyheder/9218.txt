De første OL-heste er ankommet til Greenwich Park
2012-07-27T21:09:05
De første heste er ankommet til Greenwich Park, hvor De Olympiske ridesportsdiscipliner skal afvikles ved OL i London. Ved ankomsten skal både lastbiler, udstyr, hestepassere og ryttere igennem et sikkerhedstjek, før de får adgang til de Olympiske stalde i Greenwich park.   Sikkerhed er topprioritet Rytternes udstyr skal igennem et sikkerhedstjek, som man ser det i lufthavne, hvilket nu er gjort for 75 af de i alt 219 Olympiske heste, der skal starte ved OL. Rytterne selv skal igennem et endnu skarpere tjek end det der bliver udført på de andre atleter. Det store sikkerhedstjek udføres ved Greenwich University, hvor hestene bliver lastet ud af lastbilerne og ført til en stald, hvor der udføres et sundhedstjek af et dyrlægehold, så man sikrer at ingen heste bærer tegn på infektioner, sygdomme eller skader. Dette er dog standard procedure ved alle internationale stævner. Imens bliver hestetransporterne tjekket både indvendigt og udvendigt af sporhunde, der også tjekker bagagen. Bagagen lastes derefter af og bliver skannet, før den igen lastes på en anden bil og kørt direkte til stalden sammen med hestepassernes bagage. Når hestetransporterne er tjekket indvendigt, hvilket tager ca. 20 minutter, lastes hestene igen, og rampen samt dørene forsegles med tape udefra. Dette er blot en sikkerhedsforanstaltning, og både døre og rampe kan ved nødssituationer åbnes igen. Derefter køres der til de Olympiske stalde, der er bygget i Greenwich Park, med en eskortebil, der viser vejen gennem trafikken i London i den udpegede Olympiske vejbane. Efter ca. 8 kilometer er hestene fremme ved Greenwich Park og lastes af i staldene. Når hestene er anbragt i deres stald, skal de gennemgå endnu et sundhedstjek, som udføres af FEI's dyrlæge kommission.   Travle uger venter forude Over de næste par uger, vil heste fra 40 lande have deres hjem i Greenwich Park, og den mest travle dag bliver den 1. august, hvor ikke færre end 39 lastbiler og 88 heste vil tage turen ind til Greenwich Park. Der er bygget 200 bokse i parken, som hver måler 3,5x4 meter. Derudover er der også vandspiltove, så hestene kan vaskes efter træning eller konkurrence, og hvis der er brug for en dyrlæge, er der bygget en dyrlægeklinik på stedet, der har åben hele døgnet. Det danske dressurlandshold tager til Greenwich Park lørdag den 28. juli efter en uge i træningslejr i Windsor. Man kan roligt konkludere, at hestenes og rytternes sikkerhed er i top ved OL i London. På fredag starter OL i London med åbningsceremonien, og den 2. august går holdkonkurrencen i dressur i gang, hvor det danske dressurlandshold skal i aktion. De danske dressurlandshold er sponseret af First Horse Hesteforsikring.   OL i London   Program for ridesport   Kilde: DRF  Arkivfoto: JP-Photo  