Internationale topryttere tester championatshestene
2017-03-08T16:30:14
Den tyske OL-dressurrytter Dorothee Schneider og den svenske OL-springrytter Henrik von Eckermann er i år testryttere i hhv. Blue Hors Unghestechampionat og Katrinelund ved Dansk Varmblods Hingstekåring i Herning, hvor de skal teste og vurdere de bedste danske 5-års heste foran et yderst engageret publikum   Nogle af verdens mest erfarne For mange hesteejere og -avlere er det en stor og bevægende oplevelse at se sin unghest arbejde under en af verdens mest erfarne og succesfulde ryttere og samtidig få ros for sine kvaliteter. I lighed med programridning under egen rytter indgår fremmedryttertesten i den samlede bedømmelse og kan således rykke på det foreløbige resultat. Det giver en ekstra dimension af spænding og er en af grundene til, at fremmedryttertest er blevet en stor publikumsmagnet i unghestechampionatet. Udover selve karaktergivningen er det testrytterens udtalelse om hestens kapacitet og potentiale, der afventes i spænding.   Tysk OL-rytter i Blue Hors Unghestechampionat Blue Hors Unghestechampionat har efterhånden fået en tradition med udenlandske dressurryttere som testryttere, og vi har tidligere set topryttere som Jan Brink, Carl Hester, Rune Willum, Hasse Hoffmann og Charlotte Dujardin. I år er det den internationale dressurrytter fra Tyskland, Dorothee Schneider. I 2012 fik hun for første gang chancen for at ride OL på hoppen Diva Royal. Ekvipagen var med til at vinde tysk holdsølv og blev nr. 7 individuelt. I 2016 var hun sammen med vallakken Showtime en vigtig del af det tyske guldvindende OL-hold og sluttede individuelt som nr. 6. I år skal Dorethee Schneider ride og bedømme de bedste af de unge dressurheste, og er der noget, hun har erfaring i, så er det unghesteridning og uddannelse af ungheste frem mod sportens højeste niveau. I uddannelsen af hestene søger Dorethee Schneider hele tiden følelsen af lethed og ubesvær, og for Dorethee er en tilfreds hest den bedste belønning.   Svensk OL-rytter i Katrinelund Unghestechampionat Blandt de tidligere testryttere i springning har vi haft kapaciteter som Carl Johan Krabbe, Horst Rinkus, Johnny Hansen, Stein Endresen og Lars Bak Andersen. Nu har Dansk Varmblod i samarbejde med Lars Bak Andersen headhuntet den svenske OL-rytter Henrik von Eckermann, som testrytter i Katrinelund Unghestechampionat i springning, hvor landsholdsrytter Lars Bak Andersen de seneste år har tiltrukket mange tilskuere. 35-årige Henrik von Eckermanns gode blik for afstande og rytme, i kombination med en let ridestil, sikrede ham en plads som rytter hos Ludger Beerbaum i Riesenbeck i en alder af blot 22 år. Nu er han selvstændig i en stald udenfor Bonn i Tyskland.   Henrik har stor erfaring i at uddanne mange forskellige ungheste i sporten, så han har en god fornemmelse for, hvilke heste der har potentiale for at gå internationale klasser. Hos en fremtidig springhest søger Henrik et samarbejdsvilligt sind, god ridelighed og god arbejdsvilje.   Kilde: Pressemeddelelse - Herning Horse show      Dorothee Schneider havde adskillige succeser i 2016, herunder sejren i UVM på DV-hingsten Sezuan (foto: Pressefoto)