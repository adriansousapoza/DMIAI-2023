First Horse ny titelsponsor for Copenhagen Eventing
2012-06-15T13:43:07
Samarbejdet mellem First Horse og Sportsrideklubben omkring større, internationale stævner udvides nu yderligere. Aftalen omfatter dermed også et nyt storsponsorat af det internationale militarystævne, Copenhagen Eventing  Fra den 29. juni til den 1. juli 2012 er Sportsrideklubben for andet år i træk vært for et stort internationalt militarystævne. First Horse Copenhagen Eventing 2012 inviterer til et- og to-stjernet militarystævne, hvor rytterne skal konkurrere i dressur og springning i den smukke Bernstorffspark ved Gentofte, og på en ny, smuk og spændende terrænbane på Lundegården ved Høsterkøb, nord for Gentofte hos familien Martinsen på Friheden.  Terrænbanen bliver opbygget i et fantastisk, naturskønt terræn hvor publikum, foruden den rent sportslige oplevelse, også vil kunne nyde naturen og de mange specielle forhindringer der er opbygget på marker, enge og i skoven.  - "Vi glæder os over at kunne bidrage til at endnu et internationalt ridestævne bliver en fast del af den danske stævnekalender. Et internationalt militarystævne er medvirkende til at sætte fokus på dansk militarysport, og dermed skabe øget interesse og bedre rammer for denne disciplin, som ellers let overses i forhold til dressur-og springsporten", fortæller direktør fra First Horse Flemming Parris.  - "Samarbejdet med Sportsrideklubben omkring stævnerne i Bernstorffsparken startede med CDI-dressurstævnet i 2010, og siden da har vi afholdt både spring, og dressurstævner i Bernstorffsparken under fantastiske internationale rammer. Som hovedsponsor er det af stor betydning, at begivenheden associeres med noget positivt, der får folk til at tænke - "Det gør vi igen til næste år". Stævnerne i Bernstorffsparken har på den måde fungeret rigtig godt for os - det viser besøgstallene. Copenhagen Eventing lå derfor til højrebenet fordi vi her kan være med til at levere international ridesport i topklasse, der både involverer indvielse af den imponerende nye militarybane på Lundegården i Høsterkøb, og samtidig tilbyder endnu en oplevelse i de smukkeste rammer i Bernstorffsparken", slutter Flemming Parris fra First Horse.   Følg nyheder fra stævnet på http://www.facebook.com/firsthorse         Kilde: Pressemeddelelse