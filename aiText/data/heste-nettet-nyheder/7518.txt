Donna Dea SK toppede millionen
2011-03-12T18:51:55
Stemningen var euforisk i hal B ved hingstekåringen i Herning da budene på den nærmest Grand Prix-klare dressurhoppe steg med 50.000 kroner i et hæsblæsende tempo. I løbet af ganske få øjeblikke var Donna Dea SK nået op på lige knap en million kroner i en budkamp mellem Jesper Bæk, Per Skjærbæk og den svenske testrytter i Herning, Jan Brink. Det blev Per Skjærbæk som tog springet op på millionen og umiddelbart gjorde Jan Brink tegn til, at han ikke ville være med længere. Efter lidt tids overvejelse steg en ny byder ind og løftede buddet op med 50.000 kroner og nær var hammeren faldet på prisen da Jan Brink alligevel løftede sit budkort og leverede de sidste og endelige bud på 1.100.000 danske kroner.  Alt imens den nærmest drabelige budkrig fandt sted, udførte Donna Dea SK de fleste øvelser til Grand Prix midt i heksekedlen i hal B. Ejer, opdrætter og rytter Søren Knudsen viste bl.a. hoppens taktfaste og udtryksfulde passage og piaffe. Donna Dea SK er efter Blue Hors Don Schufro og ud af hoppen Hexa e. May Sherif/Tasano. Hexa leverede allerede i kombination med elitehingsten Diamond de to internationalt Grand Prix-placerede hopper Safir og Dia-Trio. Den nykårede hingst Rosetti fik byderne til at kappes i en dyst om håndsoprækning. Hele 300.000 danske kroner nåede budene op på førend der var ro. Rosetti (DV e. Blue Hors Romanov/Midt-West Ibi-Light/Alexander opdrættet af Elsebeth Lykke Andersen) spadserede direkte ind i hjertet på både avlskommissionen som kårede hingsten og efterfølgende på Grand Prix-rytteren Helene Melsen som bød hammerslagsprisen 300.000 kroner på Rosetti. Katalognummer 55, den ligeledes nykårede hingst Rolan (e. Blue Hors Romanov/Ragazzo/Arizona Alfarvad Z opdrættet af John Hansen) solgtes for 200.000 kroner, mens katalognummer 62 Wilson Skovvang (e. Wilkens/De Noir/Robin opdrættet af Marie Hedegaard Pedersen) overgik denne pris med 10.000 kroner og fik altså hammerslag på 210.000 kroner. Dermed blev Wilson Skovvang dyreste ikke-kårede hingst og han solgtes angiveligt til Tyskland. Dyreste springbetonede og kårede hingst blev katalognummer 6 Count On Me T (e. Carmargue/Cape Town S./Linaro opdrættet af Annette Juhl Taldorf) som solgtes for en hammerslagspris på 150.000 kroner. Den ligeledes nykårede hingst Volstrups Cash (e. Volstrups Casillas/Churchill/Calato opdrættet af Pia Holländer og Henning Jensen) solgtes for 140.000 til Sofie Bøgelund. Auktionarius Casper Cassøe kunne efterfølgende oplyse at der i alt var blevet solgt heste for 3 millioner og 19.000 kroner. Ca 60% var blevet solgt og gennemsnitsprisen lå på ca. 177.000 kroner.