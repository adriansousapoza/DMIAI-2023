Therumoursaidfire er meget opmærksom 
2012-11-08T22:51:07
Storfavoritten til det klassiske Dansk Opdrætningsløb med 135.500 kroner i førstepræmie på søndag på Lunden kan være noget af en håndfuld at håndtere i dagligdagen. Når Peter Rudbeck skal håndtere hingsten Therumoursaidfire, skal han være ekstra opmærksom. »Det er en hest med meget stort humør. Fx når jeg trækker med ham, kan han godt finde på at stå på bagbenene, og hvis der er en fugl, som ikke plejer at være der, kan han reagere ved at springe til siden eller komme med et lille hop,« fortæller Peter Rudbeck, der både træner, ejer og har opdrættet toårsstjernen. »Han er meget opmærksom på sine omgivelser, og det kan være besværligt, men det hjælper, når det er så god en hest,« siger Peter Rudbeck og fremhæver alle de facetter, en god væddeløbshest bør have, og som Therumoursaidfire har: »Han har et godt trav, speed, styrke og et rigtig godt væddeløbshoved. Det sidste kan man mærke, når man træner ham, for han altid meget villig. Og så kan man mærke det, når han kommer op på siden af en anden hest, for så vil han konkurrere,« beretter Peter Rudbeck fra Skive Trav.Hårdt arbejde På trods af statussen som amatørtræner har Peter Rudbeck i snart en god del år kunnet hamle op med de professionelle trænere og har frembragt den ene gode hest efter den anden, herunder stjernen blandt hopperne, Nobodybeatsthebeat, der har vundet 30 løb og 2,6 millioner kroner. »Der er ingen hemmelighed bag resultaterne andet end at yde et hårdt og seriøst stykke arbejde. Hvis man er bevidst om, hvad man gør, og hvis man lærer en lille bitte smule fra gang til gang, så er muligheden der jo. Når man har konkurrencedyr, skal man passe dem hver eneste dag året rundt. Det er i det daglige arbejde med hesten, at succesen ligger. Det kræver, at man er villig til at tage det lange og hårde slid,« forklarer Peter Rudbeck.Datteren har fødselsdag Dagen bliver noget særligt, da Peter Rudbecks datter Agnethe fylder 12 år. »Hun gider bestemt ikke tage til København på sin fødselsdag, så vi har måttet lokke hende med, at vi tager over lørdag, og så hygger vi os og går ud og spiser. Agnethe havde også fødselsdag, da Nobodybeatsthebeat vandt Dansk Opdrætningsløb for fem år siden, og dengang var hun også med,« husker Peter Rudbeck og afviser i samme åndedrag, at der ikke er grund til at være overtroisk i den forbindelse.Af Hestesportens Medier  Therumoursaidfire og Birger Jørgensen, da de hentede første sejr i karrieren 29. juli i Aarhus. Foto: Ole Hindby.