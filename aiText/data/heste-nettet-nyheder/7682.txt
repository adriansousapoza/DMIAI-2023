Thomas Sandgaard Danmarksmester 2011
2011-05-08T17:57:18
Det var uden tvivl en velfortjent sejr til Thomas Sandgaard i dagens DM finale. På den 9-årige kårede hingst Amarone (Westf. e. Arpeggio/Potsdam) havde Thomas ligget i front fra kvalifikationen til dagens sidste finalerunde. I den sidste finalerunde var ekvipagen lige så overlegen som på førstedagen. Amarone var således aldrig i nærheden af bommene indtil sidste spring på banen, en kombination hvor Amarone berørte forkanten af indspringet som rullede lidt frem og tilbage i holderne men blev liggende for så at berøre udspringet som faldt til jorden. 4 fejl var lige netop hvad Thomas kunne tillade sig at få da Rikke Haastrup Pedersen og Luganer forinden havde henlagt en 4-fejls runde og dermed var oppe på 6 fejl. Således var guldet og sølvet fordelt.  Thomas Sandgaard og Amarone Foto: JP-Photo.dk  Rikke Haastrup Pedersen og Luganer Foto: JP-Photo.dk Lidt inden havde Andreas Schou og Uno's Safier sikret sig deres anden fælles DM-medalje idet de leverede deres anden fejlfrie runde på dagen men desværre havde 12 fejl med sig fra kvalifikationen. Camilla Enemark der indtil anden finalerunde lå på en 3. plads fik to ærgerlige nedslag i anden finalerunde og var dermed ude af medaljerne. Hun red den 13-årige hingst Regino Adelheid (KWPN e. Animo/Rebel Z II).  Camilla Enemark og Regino Adelheid Foto: JP-Photo.dk På den blot 7-årige Harry-K (DV e. Equest Carnute/Robin Z II/Lagano avlet af Søren Knudsen) red Søren Knudsen sig til en delt 4. plads i finalen hvor Harry blot havde et enkelt nedslag i hver runde.  Søren Knudsen og Harry-K Foto: JP-Photo.dk Det var i sandhed avlshingstenes finale. De fem førstplacerede red alle på kårede hingste og fælles for de fem hingste kan der som stof til eftertanke skrives, at de alle enten har været meget sparsomt eller slet ikke benyttet i avlen.RETTELSE: Harry-K er ikke en kåret hingst, men var blot udtaget til hingstekåringen i Herning 2007, hvor han dog ikke opnåede kåring.