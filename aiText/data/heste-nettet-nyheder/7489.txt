Hingsteshow Nord i Hjallerup
2011-03-06T19:57:50
Dansk Varmblod Region 7 inviterer hermed til en spændende og indholdsrig hesteaften med Hingsteshow Nord 2011. Arrangementet er veltilrettelagt og godt besøgt og her har du muligheden, hvad enten du er avler/rytter/hesteinteresseret, for at komme og se en kollektion af veltrimmede, velgående og udtryksfulde avlshingste. Dansk Varmblod Region 7 vil traditionen tro hermed indbyde dig til Hingsteshow Nord fredag d. 25. marts 2011 kl. 19.00 på Hjallerup Ridecenter!!! OBS at showet afvikles i Hjallerup i år og ikke på Finstrupgaard, hvor det plejer at afholdes! Også i år bliver der vist Dansk Varmblodshingste inviteret fra hele landet. Der vil være en kollektion af både spring og dressurhingste. Ældre hingste, som har vist deres værd i avl og sport bliver vist under rytter eller ved hånd og unge hingste, der netop er gået igennem nåleøjet til hingstekåringen i Herning, præsenteres ved hånd. Der forventes igen i år, at være stor tilslutning, således at der præsenteres omkring 40 hingste. Der bliver udtaget i alt 2 "Best in show" hingste, den bedste springbetonede og den bedste dressur betonede hingst. Sidste år blev det Dark Knight fra Aggesensgaard, der blev udnævnt til bedste dressurbetonede hingst og Diamant de Revel fra Stald Cajus som bedste springhingst. Hvis du som avler ikke helt har hingstevalget for 2011 på plads, ja så får du her rig mulighed for at komme tæt på nogle af landets bedste avlshingste og gense flere af hingstene fra Hingstekåring i Herning, som afholdes 14 dage før Hingsteshow Nord. Cafeteriet vil være åbent fra kl. 18, så der er mulighed for at købe aftensmad inden showet starter. Vi glæder os til at se dig og tilbringe dejlige hestetimer i selskab med kommende stjerneskud og spændende præstationsprægede hingste. Kilde: Pressemeddelse