Skive-heste vandt to storløb 
2012-07-30T10:04:02
Hingsten Special Player og hoppen Sweet Home Alabama vandt deres respektive løb på Jydsk Væddeløbsbane og sammenlagt næsten 400.000 kroner. Der var fest og glæde på vej hjem til Skive i transportvognene fra Aarhus søndag eftermiddag. Den dyrebare last var nemlig to af dagens helt store vindere, hoppen Sweet Home Alabama og hingsten Special Player. Træner Bent Svendsen var nok dagens gladeste mand, da han hjemførte CEPHEUS Ejendomme Jydsk 3-årings Grand Prix med Special Player, som fik en kvart million kroner i førstepræmie. »Jeg har vist ramt formen,« sagde Bent Svendsen, der i hele sidste sæson og den første del af året i år har døjet med en skadet skulder og derfor ikke har kunnet køre løb. »Det er altid skønt at vinde, og det giver forhåbentlig et løft i forretningen, også efter sejren i DM i sidste uge,« fortsatte Bent Svendsen, der i mange år har været venner med ejerne Anni og Hans Ulrik Bay Kristensen fra Skive. Sweet Home Alabama tangerede banerekorden Jydsk 3-årings Hoppe Grand Prix 2012 blev ren opvisning for Sweet Home Alabama og Birger Jørgensen. De lagde ud i rasende fart og endte med at tangerede sin storesøster Nobodybeatsthebeats banerekord. Nobodybeatsthebeat er en af Danmarks mest vindende med en indtjening på 2,6 millioner kroner. »Jeg har hele tiden syntes, at hun er årgangens bedste hoppe. Jeg er ikke forbavset over den hurtige åbning, for det har hun gjort mange gange før, og jeg kunne se, at Birger var indstillet på at tage spidsen i dag. Hendes styrke er den ekstreme speed fra start, og det når hun langt på. Der er et stykke vej til Nobodybeatsthebeat, men det kommer forhåbentlig,« sagde ejer og opdrætter Peter Rudbeck fra Skive, der fik 140.000 kroner i førstepræmie.Af Hestesportens Medier  Sweet Home Alabama og Birger Jørgensen inderst i banen. Foto: Ole Hindby.  Bent Svendsen triumferer over sejren med Special Player. Foto: Ole Hindby.  Ejer Hans Ulrik Bay Kristensen, Special Player og Bent Svendsen. Foto: Ole Hindby.