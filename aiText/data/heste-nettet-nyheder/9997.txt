DM i paradressur på Broholm giver forsmag på EM
2013-06-04T10:34:08
I denne uge afgøres DM i paradressur på Broholm, og det er ikke kun kampen om guldmedaljer, der ansporer de danske paradressurryttere til at levere deres allerbedste. DM giver nemlig også en forsmag på, hvad der venter de danske ryttere, når de danske farver skal forsvares ved EM på hjemmebane til august.    Stærk konkurrence venter på Broholm  Når de bedste danske paradressurryttere mødes til DM på Broholm i Gudme den 6. - 8. juni, er det ikke kun DM-titlen, der er på spil. Mesterskabsstævnet er både et vigtigt led i udtagelsen til EM i Herning til august, og vigtig forberedelse for rytterne. Flere af de potentielle EM-konkurrenter fra Norge og Holland kommer nemlig til Broholm for at ride på dansk grund, hvilket giver de danske ryttere en enestående mulighed for at se konkurrenterne an på nærmeste hold.   Stort mesterskabsstævne venter på Broholm  Det er en stor dressuroplevelse, der venter ryttere og publikum i weekenden. Foruden DM i paradressur er det 10. år i træk, at DM i dressur for seniorer afvikles i de smukke omgivelser på Broholm Slot. Og for dressurrytterne er der også mere på spil end DM-titlen. Deres mesterskab er nemlig også et led i udtagelsen til EM i dressur, der også afvikles på hjemmebanen i Herning til august. Broholm Horseshow varer fra 6. - 9. juni og byder også på DM i paradressur, DRF-mesterskabet i dressur for U25 og den landsdækkende dressurturnering Bundgaard Byg Cup.   DM gennem 10 år  Broholm er blevet synonym med DM i dressur. I år er det 10 år siden, at Broholm slog portene op til DM i dressur for første gang, og siden er stævnet bare blevet bedre og bedre. På finaledagen ved DM - søndag den 9. juni - præsenteres de seneste 9 års danmarksmestre for publikum. Slotsparken byder også på spændende boder, legeplads for børnene og madteltet lokker med "smagen af Fyn".   Clinics og prisuddeling  Det er ikke kun Danmarks bedste dressur, der venter publikum på Broholm. Lørdag giver den internationale dressurdommer Hans-Christian Matthiessen og Anne Sofie Aaen en clinic, hvor publikum kan blive meget klogere på dressursporten. Søndag er det så den forsvarende Danmarksmester, Nathalie zu Sayn-Wittgenstein, og berider Hasse Hoffmann, der giver en clinic. Søndag er også dagen, hvor Lis Hartels Mindepris tildeles en person, som har gjort en ekstraordinær indsats for dansk dressur.   Program og startlister   DM i dressur 2013   Kilde: DRF  Arkivfoto: JP-Photo