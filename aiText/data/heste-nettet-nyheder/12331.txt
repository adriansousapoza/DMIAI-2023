Hanne Wind Ramsgaard Danmarksmester i military
2016-08-01T07:31:17
I dag blev danmarksmesterskabet i military afgjort på den spændende terrænbane ved Høsterkøb. Efter tre dages mesterskab med dressur, spring og udholdenhedsridt kunne Hanne Wind Ramsgaard og Vestervang Arami fortjent modtage guldet og titlen som Danmarksmestre 2016. Parret har været ganske suveræne i alle discipliner og været i front for mesterskabet alle tre dage. Sølvet gik til Anne-Dorthe Möller og Mr Chaplin, mens Peter T. Flarup og Caramelle vandt bronze.   Guld til Hanne og Arami Sportsrideklubben har denne weekend været vært for et forrygende internationalt militarystævne med både DRF-mesterskab for junior/ungryttere samt DM for seniorer. Sidstnævnte blev afgjort søndag eftermiddag på den udfordrende terrænbane ved Høsterkøb. Vinder af mesterskabet blev Hanne Wind Ramsgaard med Vestervang Arami. Parret tog føringen allerede fredag efter dressuren, hvor de fik 40,3 strafpoint. Lørdag red de med 0 fejl i ridebanespringning og fortsatte med at være i front, og i dag kunne de altså i dag fortjent modtage guldmedaljen efter udholdenhedsridtet, hvor de fik 4,4 strafpoint. Parret sluttede med i alt 44,7 strafpoint. Sølvet blev vundet af Anne-Dorthe Möller og Mr Chaplin. Ekvipagen fik 45,9 strafpoint for fredagens dressurprogram, og det blev parrets endelige resultat efter en fejlfri tur på springbanen i går og ligeledes på terrænbanen i dag. En erfaren herre i military kunne så endelig modtage bronzen. Peter T. Flarup og Caramelle fik 47,7 strafpoint i dressuren i fredags, havde en enkelt fejl på springbanen i går, men red fejlfrit på terrænbanen i dag. Dermed sluttede ekvipagen med 48,8 strafpoint.