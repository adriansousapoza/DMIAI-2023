3 x 10 til Sezuan
2013-10-16T08:58:12
  Championatsfinalerne er i fuld gang i Odense, hvor der er lagt ud med 4-års hestene. Den hypede hingst Sezuan vandt som ventet kvalifikationsklassen med tårnhøje karakterer.     Sezuan e. Zack/Don Schufro redet af Andreas Helgstrand opnåede hele 3 ti-taller for henholdsvis trav, galop og kapacitet. Hingsten skridter stort og gennem hele kroppen og fik for denne gangart 9,8. Ridelighedskarakteren blev på 9,5.     Andreas Helgstrand og Sezuan     Anna Kasprzak indtog andenpladsen med hendes skønne og meget ridelige hingst Fürstenstein e. Fürst Romancier/Hohenstein. En fornøjelse at se på Annas unghesteridning, hvor hesten står i en flot naturlig form og hele tiden bevæger sig med klare naturlige gangarter. Sådan skal ridning af en 4-års hest se ud! Fürstenstein bevæger sig med en dejlig skulderfrihed i trav, men savner måske endnu lige det sidste bæring og styrke i vendinger. Galoppen er funktionel og let regulerbar. Skridten klar og med godt overtramp. De opnåede fortjent en flot samlet score på 9,6   Anna Kasprzak og Fürstenstein     Tredjepladsen gik til Adrenalin Firfod e. Skovens Rafael/ Zalmiak Firfod redet af Lotte Skjærbæk. Hingsten viste sig, som det ofte er tilfældet for afkom efter Skovens Rafael, meget ridelig med en dejlig rummelig galop i god balance. Til gengæld kunne man ønkse sig mere indundergriben og aktivitet i bag i trav. Skridten var stor og klar i takten. De opnåede samlet 8,92   Adrenalin Firfod og Lotte Skjærbæk     På fjerdepladsen kom endnu en Zack-søn, nemlig den særdeles velfungerende Zgander (mf. Florestan) nydeligt fremvist af Emma Ahlberg. Her så vi virkelig en hest med en helt super naturlig mekanik i trav og galop. Helt rigtige vinkler i sin afvikling og med masser af power og afskub og tilmed et godt eksteriør og et herligt udtryk. Skridten var lidt spændt og ilende i starten og det kostede lidt i det samlede regnskab.   Zgander og Emma Ahlberg     De 12 bedst placerede 4-års er direkte kvalificeret til finalen på torsdag, mens yderligere 4 vil blive kvalificeret via trøstfinalen.       Se samlet resultat af klassen og de kvalificerede ekvipager her  