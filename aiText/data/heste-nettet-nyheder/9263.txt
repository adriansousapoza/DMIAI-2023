Verden: Bronze til Thomas Sigtenbjerggård og Sir Donnerhall II
2012-08-06T00:35:19
  Thomas Sigtenbjerggård reddede den danske ære ved at ride den tyske hingst Sir Donnerhall (e. Sandro Hit/Donnerhall) til en flot bronze-medalje i 6 års finalen til UVM i Verden   Da Thomas Sigtenbjerggård fra Helgstrand Dressage få uger før hingstekåringen i Herning overtog tøjlerne til Sir Donnerhall II, havde han nok ikke forestillet sig at han få måneder senere ville sidde på denne hest til præmieoverrækkelse i WM-Arenaen i Verden med en bronze-medalje om halsen. Hingsten var knap aldersvarrende uddannet og målet var i første omgang at se om han måske kunne nå at blive klar til at gå 6 års championatet nationalt i løbet af sæsonen. Det skulle dog vise sig at Sir Donnerhall blev mere end klar. "Han er en rigtig kammerat" siger Thomas om hingsten. Hans gode indstilling og store ridelighed har gjort ham let at uddanne, hvilket blev klart allerede i maj, da de sammen deltog i championatskvalfikationen i Djursland Rideklub. Her opnåede de samlet 9,1 med en klar sejr til følge.     Det blev herefter besluttet at prøve at få hingsten med til Verden, men da han er tysk opdrættet skulle det ske gennem det tyske selektionssystem. I midten af juni kørte Thomas derfor Sir Donnerhall til Warendorf hvor udtagelserne fandt sted. Det skal siges at det er mere end svært at få en ikke tysk ejet hest, der skal gå under et andet flag, udtaget i det tyske system, men Sir Donnerhall II kunne de ikke komme udenom.   I dag red Thomas så op ad midterlinjen i finalen for 6 års heste til sit første UVM nogensinde. Blandt højdepunkterne i det flotte program var imponerende sidebevægelser med stor bæring og flotte øgninger med stor rummelighed og skulderfrihed i både trav og galop. Derudover giver den smukke hingst et smukt sidebillede med sin ultrahøjstillede type.     Både hest og rytter går nu en velfortjent ferie i møde       Sir Donnerhall II og Thomas Sigtenbjerggård (Fotos: JP-photo.dk)