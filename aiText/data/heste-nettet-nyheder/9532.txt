Solstrålen er staldens stjerne 
2012-11-04T13:15:41
Den svenske træner Thomas Lönn har i Solstrålen og sin førstemand Peter M. Andersson en duo, som søndag kan tage en ny dansk storløbssejr. Bornholmsopdrættede, men svenskejede- og trænede Solstrålen har de sidste tre gange været bragt til start i Danmark. Ansvarlig for hoppen, Bollnästræner Thomas Lönn, kan søndag i Dansk Avlsløb for Hopper bogføre en ny stor sejr på dansk grund efter triumfen i Dansk Hoppe Kriterium. »Hun har gjort det rigtig godt, så lige nu kan man godt hævde, at Solstrålen er staldens stjerne. Hun har tjent rigtig gode penge ved sine starter i Danmark,« siger træneren, der har en god blanding af både varm- og koldblodstravere i sin stald hjemme i Sverige.Hamrende starthurtig Der er ingen tvivl om, at den treårige hoppe får masser af spil på sig, når hun tørner ud fra et perfekt startspor to søndag eftermiddag på NKI Racing Arena Aalborg. »Hun er meget kvik fra start, og det giver jo hende en hel del fordele. Taktikken søndag giver sig selv, når hun er så eksplosiv fra start,« siger han. Derfor var Thomas Lönn også fuld af optimisme, inden han lørdag eftermiddag tog færgen fra Göteborg mod Danmark. Solstrålen var fremme i Aalborg allerede lørdag aften, så den kan få en god nats hvil. »Jeg kommer med en god hest og håber selvfølgelig, at hun vinder, men jeg synes bestemt også, at Jeppe Juel har en fin hest i Starlet Beat. Det bliver nok ikke helt så let at vinde finalen, som det var i kvalifikationen,« siger han. Solstrålen overlader han til sin staldansatte Peter M. Andersson, som får følgende skudsmål med på vejen. »Peter er dygtig kusk, som har været i min stald ganske længe. Han får flere og flere køreture og kører derfor også bedre og bedre. Han holder normalt hovedet koldt, så det skal nok gå godt søndag,« siger Thomas Lönn.Af Hestesportens Medier  Peter M. Andersson og Solstrålen efter sejren i kvalifikationen til Dansk Avlsløb for Hopper 2012. Foto: Ole Hindby.