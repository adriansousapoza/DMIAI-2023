Sidder din fod korrekt i stigbøjlen?
2013-12-01T18:04:40
Hvorfor er det vigtig at foden sidder korrekt i bøjlen og hvad skal jeg huske på?   3 vigtige led For at få en god opstilling når du rider er det vigtigt, at fokusere på hvordan foden er placeret i stigbøjlen. Når du sidder i sadlen, er der tre led i sædet og benene som du skal kunne slappe af i, under ridning. Det er:  Hofteleddet Knæleddet Ankelleddet  Hvis du spænder op i ét af disse led vil du føre en spænding videre i de andre led.   Derfor er det vigtigt at tænkte på, hvordan foden sidder i bøjlen, så du netop ikke får en spænding i anklen. Dette er en kombination af hvor på foden du sætter bøjlen, samt hvor lange eller korte dine stigremme er og at du sidder i ligevægt i sadlen.   Hvor på foden Hvilken del af foden skal hvile på stigbøjlen? Optimalt set skal undersiden af din fod være vandret når du har foden i bøjlen. Dvs. at din fod skal være parallel med jorden, på samme måde som stod du på flad grund på jorden!   Dette opnår du ved at placere bøjlen under den del af foden, fodroden/fodballen, hvor tæerne udspringer fra. Når stigbøjlen sidder på den del af foden, får du en god støtte til foden, som samtidig giver en god balance så hælen ikke kommer for langt ned i forhold til bøjlen.   Sidder bøjlen tilgengæld under tæerne, kommer du let til at træde hælen langt ned når du bruger bøjlen. Når du træder hælen ned under vandret, låses ankelleddet og det vil føre til at spændingen i ankelleddet, sendes videre til knæ- og hofteleddet. Din balance i bøjlen bliver heller ikke ligeså stabil og det er let, at komme til at flytte underbenet lidt for langt fremad, så du ender i stolesæde.   Stigremmenes længde Har stigremmen en forkert længde kan det også medvirke til at foden ikke er i balance i stigbøjlen.   Er remmene for lange, bliver hælen nemt løftet opad i forhold til tæerne, da man skal strække foden for at nå bøjlen. Modsat, hvis remmene er for korte presse hælen for langt ned i forhold til tæerne.   Ligevægt Det er også vigtigt at sidde i ligevægt i sadlen. Det gælder både sideværts, fremad og bagud.   Sidder du skævt sideværts, vil du lægge mere vægt i den ene bøjle end den anden, da dit ene ben vil blive længere end det andet. Derfor får du nemt en fod der enten træder hælen for langt ned i bøjlen, eller en der skal strække sig for at nå bøjlen.   Samtidig skal du have ligevægt på modsatte led i sadlen, dvs. fremad og bagud så du ikke, enten sidder for meget fremad med overkroppen, eller for meget bagud i sadlen.   Sidder du med overkroppen bagud i forhold til saædet, får du meget nemt placeret dine ben i stolesæde og derved vil dine hæle meget nemt træde ned under vandret i forhold til tæerne.   Modsat vil dine ben, hvis du sidder med overkroppen for lang fremad i forhold til sædet, let have tendens til at ryge bagud for at kompensere for overkroppen. Derfor er det også vigtigt at fokusere på ben og fødder når man træner i let sæde, hvor man ofte flytter sin overkrops vægt lidt frem over hesten.   Tre ting der er gode at huske på Så for at opsummere er der tre ting der er gode at tjekke af i forhold til stigbøjlerne, når du er i sadlen:  Hvor på foden, sidder bøjlen. Er fodsålen vandret, når jeg har foden afspændt i bøjlen. Kan benet slappe af, eller skal jeg ændre på længden af stigremmen. Sidder jeg i ligevægt i sadlen. Få evt. en der står ved siden af til at hjælpe dig med at vurdere det.    God fornøjelse.