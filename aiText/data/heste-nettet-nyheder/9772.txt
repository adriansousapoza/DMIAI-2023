Årets avler i TAF - Morten Plenborg
2013-02-27T18:56:36
Morten Plenborg fra Stutteri Firfod på Lolland, er udnævnt til Årets Avler 2012 i Trakehner Avlsforbundet i Danmark. Udnævnelsen fandt sted i forbindelse med forbundets årlige hingstekåring.  Som en tilbagevendende begivenhed I forbindelse med den årlige hingstekåring i Trakehner Avlsforbundet, er der tradition for, at årets avler udpeges ved samme lejlighed.   Årets avler bliver udpeget på baggrund af særligt flotte avlsmæssige resultater og bidrag til den danske trakehner avl. I år kom turen så til Morten Plenborg fra Stutteri Firfod, ved Sakskøbing på Lolland, som blev tildelt den ærefulde tittel som Årets Avler 2012 i TAF.  Bestyrelsens begrundelse for at udnævne netop Morten Plenborg, var en række flotte avlsresultater i det forgangne år, opnået på baggrund af Stutteri Firfods mangeårige seriøse avlsarbejde:   Årets hoppe 2012 - Prize Firfod (e. Iznogood Firfod/Pidroneur/Camelot )  Årets fjerde bedste tre-års hoppe 2012 - Höhenpunkt Firfod (e. Iznogood Firfod/K2/Caprimond)  Årets tredjebedste hingsteføl 2012 - Projekt Firfod (e. Iznogood Firfod/Pidroneur/Camelot)  Som det bemærkes,er Iznogood Firfod far til alle tre premieafkom. Han er selv det fornemme resultat af tredje generations hjemmeavl på Stutteri Firfod. Iznogood Firfod er efter hoppen Ingenting Firfod og den ligeledes danskavlede hingst Godot. Intenting Firfod er absolut ikke 'ingenting'. Hun er premiehoppe ud af Isola Longo hoppefamilien, og hendes mormor Instanz, var søster til den legandariske trakehner hingst Ibikus. Instanz leverede selv flere fine døtre efter Schwadroneur til Stutteri Firfod, heriblandt Ingenting Firfods egen mor Intens Firfod, som helt usædvanligt også var sølvmedaljehoppe i DV.   Prize Firfod og Projekt Firfod har samme mor, nemlig Parola H (e. Pidroneur/camelot). Hun er ud af den legandariske og i Danmark meget udbredte og succesfulde hoppefamilie Pelargonie, der stammer tilbage fra Kaj Olesens indkøbte superhoppe Pilau II.   Höhenpunkt Firfod er efter hoppen Höhenluft, som Morten indkøbte som føl på følauktion i Tyskland. Han fandt føllet afstamningsmæssigt interessant, da Höhenlufts mor er helsøster til den i avlsmæssige sammenhæng meget succesfulde tyske Elitehingst Höhenstein.  Udover at være avler af trakehnerheste, er Morten sammen med sin dyrlæge hustru Pixie også avler af mange fortrinlige varmblodsheste og sportsponyer. Kender man derfor ikke Morten fra hans flittige fremmøde på kåringspladserne, er de fleste - før eller siden - stødt på en af hans mange fine rideheste på stævnepladserne. Mortens heste bærer nemlig stutteriets let genkendelige navn - Firfod - som efternavn, ofte sat bagved nogle af de mere opfindsomme og kreative fornavne, der er set i hesteverdenen.        Iznogood Firfod (stort billede), Prize Firfod (hoved indsat), Höhepunkt Firfod (nederst tv), Prize Firfod (nederst midt for), føllet Project Firfod, og en glad Morten Plenborg ved udnævnelsen til Årets Avler 2012 i Trakehner Avlsforbundet (nederst th) (foto collage: Stutteri Firfod)  For et indblik i avlerportrættet af Morten Plenborg, der blev tegnet i forbindelse med hans udnævnelse til årets avler 2012 i Trakehner Avlsforbundet, klik på følgende link www.trakehner.dk/Aktuelt/index.htm  