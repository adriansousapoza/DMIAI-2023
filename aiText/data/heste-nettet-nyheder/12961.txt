Et fantastisk gallashow!
2017-03-10T23:55:04
Den ene energiske hest efter den anden indtog scenen ved aftenens vellykkede show, som bød på både gys, latter og masser af klapsalver i salen.    Sangeren Julie Berthelsen, som betegner sig selv som hestepige følte sig heldig at kunne stå helt tæt på stjernerne, mens hun optrådte. - Det er som om, de godt ved, hvor flotte de er - de er så majestætiske, siger en begejstret Julie Berthelsen, som næsten ikke kunne få øjnene fra hestene fra Helgstrand Dressage, som dansede omkring hende, mens hun sang "Lyse Nætter". - Jeg stod bare derude og gloede og tænkte, at jeg skal huske at fokusere, griner hun.   Stor tillidsprøve Et af showets mange fascinerende øjeblikke var, da rytterparret Anne Blomgren og Will Rogers fik deres heste til at danse let og ubesværet forbi både flammende ild og flagrende plastik. Kulminationen af deres nummer var, da Will Rogers red ind på midten af en stor presenning, steg af og lod sig fuldstændig tildække sammen med hesten Grand Deur. Her stod de så, helt roligt, i over et minut. Komikeren Uffe Holm havde også bidt mærke i dette nummer, som fik en kommentar med på vejen, da han efterfølgende trådte ind på scenen. - Hold da op et show! En hest under en presenning - jeg har aldrig set noget lignende, udbrød Uffe Holm. - Kæft, hvor blev jeg skuffet, da de fjernede plastikken igen, og så havde han bare taget sadlen af! Jeg havde da forventet, at der pludselig stod en ko eller noget, sagde Uffe Holm, som i løbet af aftenen høstede megen latter fra publikum.   Ros til publikum Med over 740 heste er årets hingstekåring større end nogensinde før. Det fortalte chefen for arrangementet, Casper Cassøe, som også var vært ved gallashowet. - Arrangementet vokser år efter år. Og det er kun fordi, vi i Dansk Varmblod har verdens fedeste publikum. Tak for det, sagde Casper Cassøe. Kilde: Herning Horse Show