Klubhold kæmper om DRF-mesterskabet i military
2016-06-22T11:14:03
I weekenden den 24. - 26. juni er Kirstineholm Rideklub vært for DRF-mesterskabet i military for klubhold på Skårup Overgård ved Skanderborg. 10 hold er til start i mesterskabet, og det bliver spændende, hvem der søndag kan modtage guldet og titlen som Danmarks bedste militaryhold. Fredag skal alle rytterne ride dressur, mens den står på den krævende terrænbane lørdag, og så sluttes mesterskabet endeligt af med ridebanespringning søndag. DRF-mesterskabet afvikles ved det traditionsrige landsstævne på Skårup Overgård, og der er gratis adgang, så kom til Skanderborg og oplev dansk military i skønne rammer.   "Vi er heldige, at vi har så mange frivillige, der bare stiller op til de mange opgaver, som skal løses for at et sådan arrangement kan afholdes. Uden dem kunne det ganske enkelt ikke lade sig gøre", lyder det fra stævnearrangør Jørgen Albertsen. "Det er nu 32. gang, vi afholder military på Skårup Overgård, og alle interesserede er velkomne til at kigge forbi i løbet af konkurrencens tre dage. Her vil det være muligt at følge tre meget forskellige ride-discipliner, der alle kræver godt samspil og makkerskab mellem hest og rytter."   Om DRF-mesterskabet for klubhold Hvert hold skal bestå af 3-4 forskellige ryttere og heste/ponyer, der deltager i CNC1*, CNCP1*, CNC100, CNCP90 eller CNC90. Holdets ekvipager rider 3 forskellige eller 4 forskellige klasser. Derudover skal der starte minimum en holdekvipage på hver højde således: Én ekvipage rider CNC1*, én ekvipage rider CNC100cm eller CNCP1*, én ekvipage rider CNC90cm eller CNCP90cm. Er der 4 ekvipager på holdet skal den sidste ekvipage starte i en af de to klasser hvor holdet ikke i forvejen har en ekvipage til start. Resultatet for de 3 ekvipager på holdet med laveste antal strafpoint sammenlægges og udgør holdets strafpoint. Vinder er det hold som sammenlagt har opnået færrest strafpoint.   Se hele reglementet Startlister Skårup Overgård Kristineholm Rideklub