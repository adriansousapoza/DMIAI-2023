Andreas Helgstrand er for en periode ikke i betragtning til dressurlandsholdet
2014-05-22T08:57:11
Dansk Ride Forbund har sammen med Andreas Helgstrand besluttet, at han for en periode ikke er i betragtning til dressurlandsholdet.   Dansk Ride Forbund valgte i slutningen af april at overdrage den verserende sag omkring Andreas Helgstrand til Appeludvalget med henblik på at sikre en grundig og saglig gennemgang af forløbet.   "Andreas har gennem hele forløbet givet os sit fulde samarbejde, og vi giver med denne beslutning Appeludvalget ro til at arbejde. Det fortjener både sporten og Andreas," siger Jens-Erik Majlund, Generalsekretær i Dansk Ride Forbund.   "Jeg ønsker, ligesom Dansk Ride Forbund, at sikre den bedst mulige belysning af forløbet. Vi har truffet denne beslutning, så udvalget kan få ro til deres arbejde, og jeg kan vende mit fokus mod min familie og mine medarbejdere, der har været meget igennem på det seneste," siger Andreas Helgstrand.   Udvalgets behandling er blevet sat i bero som følge af, at Andreas er blevet meldt til politiet, og Appeludvalgets videre behandling afventer politiets afgørelse. Det er endnu uvist, hvor længe Andreas Helgstrand ikke er i betragtning til landsholdet.   "Appeludvalget skal have tid til at behandle forløbet, før vi kan tage stilling hertil," siger Jens-Erik Majlund.   Pressemeddelelse 20. april inkl. link til dyrlægerapport og billeder fra dyrlægeundersøgelsen www.rideforbund.dk/Hestevelfaerd/ Traening/Aktuelt.aspx Forsidebillede: JP-Photo.dk