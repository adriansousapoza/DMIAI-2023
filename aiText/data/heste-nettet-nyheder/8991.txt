Toprytterne kæmper om danmarksmesterskaberne 
2012-06-04T14:30:31
Stærke felter i alle aldersklasser ved stævnet hos Schou & Skouboe på Tågerup fra den 6. til 10. juni.  Der bliver kamp om alle fire mesterskaber, når Schou & Skouboe på Tågerup i Sommersted ved Kolding lægger bane til danmarksmesterskaberne i ridebanespringning fra den 6. til den 10. juni.  I senior-klassen forsvarer Thomas Sandgaard på Amarone, der vandt i fjor, sin titel, og også Rikke Haastrup Kristensen på Luganer, der fik sølv, er med. Selv om Andreas Schou som vært har nok at se vil, vil han på Uno's Safier forsøge at ændre sidste års bronze til mere ædelt metal. Hans lillebror, Christian Schou, stiller ikke op i mesterskabsklassen, da hans tophest er skadet, men starter i stedet flere andre heste i de almindelige konkurrenceklasser. Også Andreas er til start i flere klasser på flere af hingstestationens heste.  Tina Lund kan på grund af sin graviditet ikke være med i år, men hendes søster Charlotte Lund stiller op. Thomas Velin er ligesom en række andre af landsholdsrytterne med igen i år - i alt er der 37 i klassen.  I Ungrytter (U21) er der lejlighed til gensyn med nr. et, to og tre fra i fjor, Kasper H. Hansen, Maria Juhl Sørensen og Dorte Dahlmann Olsen. Her er 58 starter. Junior-klassen (U18) - med 37 deltagere - byder også på gensyn med Camilla Fiedler Ernst, der fik sølv i fjor. I Children-klassen stiller 11 ryttere op. Der er gratis adgang onsdag og torsdag, mens det koster 80 kr. pr. dag fredag, lørdag og søndag - eller 200 kr. for et partoutkort.FAKTA: Springhøjder: Senior: 1. afd.: 150 cm, finale: 1. runde 150 cm, 2. runde 160 cm. Fejl fra alle tre lægges sammen. Ungrytter: 1. afd.: 145 cm, finale: 1. runde 145 cm, 2. runde 145 cm. Fejl fra alle tre lægges sammen. Junior: 1. afd.: 140 cm, finale: 1. runde 140 cm, 2. runde 140 cm. Fejl fra alle tre lægges sammen. Children: 1. afdeling: 115 cm, finale: 120 cm. Fejl fra begge lægges sammen. De 20 bedste ryttere fra de indledende afdelinger får lov at starte finalen.   Foreløbig tidsplan for DM i ridebanespringning hos Schou & Skouboe, Tågerup: Onsdag den 6. juni: 12-21.15 Torsdag den 7. juni: 7-18.50 (1. afd. DM for U21 kl. 15.30) Fredag den 8. juni: 7.30-19.30 (1. afd. DM Children 9.00. 1. afd. DM Senior 13.00) Lørdag den 9. juni: 9.30-19.30 (Kat. III-ponyer 13.00, 1. afd. DM U18 14.45, Finale DM U21 17.00) Søndag den 10. juni: 9-16 (Finale DM Children kl. 9.00, Finale DM U18 10.30, Finale DM Senior 14.00.  Thomas Sandgaard forsvarer sit DM fra i fjor. CS-Foto.dk  Andreas Schou på Uno's Safier. De fik sølv for to år siden og bronze i fjor. CS-Foto.dk