Spændende aktiviteter ved Åben Rideklub 2017
2017-03-09T15:44:21
I forbindelsen med 100 års jubilæet sætter vi fokus på de mange fantastiske rideklubber i Dansk Ride Forbund med landsdækkende Åben Rideklub den 26. august 2017. 16 klubber har allerede meldt sig på banen, og inviterer alle interesserede til en festlig dag med heste, ridning, hygge og godt samvær.   Masser af aktiviteter Der er masser af gode oplevelser at hente i rideklubberne til landsdækkende Åben Rideklub. Flere steder kombineres det åbne hus med stævne, opvisning eller ponytræk. I Skåde Rideklub benytter man den festlige lejlighed til at indvie de nye udendørs baner med champagne og kransekage, ligesom der afholdes loppemarked med nyt og brugt rideudstyr. Hos Vestjysk Sports- og terrænrideklub markeres dagen med fælles ride/køretur i en af de lokale skove, og der vil være mulighed for at prøve TREC og agility forhindringer. Tanholt Rideklub fejrer klubbens 45 års jubilæum sammen med Åben Rideklub, og her står den blandt andet på lege, spil og konkurrencer samt fællesspisning for alle. Se hvilke rideklubber der er med til Åben rideklub HER (siden opdateres løbende).   Alle er velkomne Med Åben Rideklub inviterer klubberne alle, der skulle have lyst, indenfor i ridesportens verden. Det er helt op til den enkelte klub, hvad der skal foregå på dagen, og i hvilket tidsrum besøgende kan komme forbi. Uanset hvad programmet byder på, er der dog lagt op til en festlig dag, hvor interesserede, nysgerrige og kommende ryttere kan kigge forbi - og blive klogere på det med heste og ridning. Kunne jeres rideklub også tænke sig at afholde Åben Rideklub - så læs mere HER.   100 års jubilæumssiden kan ses HER.