Christiane Tetzlaff vinder  dobbelt i Salzburg
2011-12-04T10:00:01
Danske Christiane Tetzlaff red fredag eftermiddag Conquest of Future til sejr i en 1,30m juniorklasse og lørdag igen til sejr, denne gang i en 1,40m junior Grand Prix ved det internationale stævne i østrigske Salzburg.   Med en fejlfri runde i 54,90 sekunder red Christiane fredag den 11-årige Contender-søn ind på klassens førsteplads foran tyske Elisa Brockmann på Fraulein Wunder. Nadja Kristoffersen placerede Cartaro (Holst. e. Carthago/Cor de la Bryére) på 9. pladsen i samme klasse.  Lørdag sejrede Christiane og Conquest igen, denne gang som klassens eneste dobbelt fejlfrie ekvipage. Rikke Belinda Barker red Olympic Z (Holst. e. Cassini I/Calvados II) ind på 3. pladsen mens Nadja Kristoffersen og Cartaro tog sig af 6. pladsen.   Også den i Holland bosiddende dansker, Cecilie Tofte er til start ved stævnet i Salzburg og det er ikke gået hende forbi uden flotte placeringer. I torsdagens tostjernede small tour red hun Watch Me IV (KWPN e. Kojak/Kroongraaf) ind på klassens 3. plads, kun slået af den i Danmark bosiddende irer Shane Carey på Zandiego U og italienske Sara Pappone på hhv. 1. og 2. pladserne. Eva Kragh Pedersen red Chinatu LS La Silla (Mex. e. Chapultepec La Silla/Formateur) ind på klassens 12. plads.   Fredag blev det til en 11. plads i en 1,30m klasse for Cecilie, denne gang på Lerado II (Holst. e. Lancer II/Corrado I) mens det på Watch Me IV blev til endnu en 3. plads, denne gang i en 1,40m klasse. Eva Kragh Pedersen og Lito (SF e. Quito de Baussy/Pilum) red sig ind på en flot 6. plads i samme 1,40m klasse. På Chinatu red Eva sig lørdag til en 7. plads i en 1,35m klasse.   Se alle resultaterne fra det store stævne Pappas Amadeus Horse Indoors i Salzburg i dette link