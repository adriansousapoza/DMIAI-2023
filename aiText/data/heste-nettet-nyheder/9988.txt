Dressurlandsholdene klar til Aachen og Rotterdam
2013-05-29T22:40:07
Landstræner Rudolf Zeilinger har nu sat navne på de ekvipager, der skal forsvare de danske farver, ved Nations Cup i Rotterdam og Aachen. Og for seniorerne er der endnu mere på spil - stævnerne spiller nemlig en vigtig rolle i udtagelsen af det landshold, der skal ride for Danmark ved EM på hjemmebane i Herning til august.   Landshold klar til Rotterdam  Den 19. - 23. juni afvikles det store CHIO-stævne i Rotterdam i Holland, og her bliver det Lisbet Seierskilde på Jonstrupgaardens Raneur, Lars Pedersen på Mariett, Maria Anita Andersen på Blue Hors Loxana og Michala Munter Gundersen og My Lady, der skal forsvare de danske farver.   To landshold på banen i Aachen Fra den 21. - 30. juni afvikles det store CHIO-stævne i Aachen, hvor Danmark i år er partnerland i anledning af det danske EM-værtskab til august. Fra den 26. er der dressur på programmet, og på seniorfronten bliver det Nathalie zu Sayn-Wittgenstein på Digby, Andreas Helgstrand på Akeem Foldager, Anna Kasprzak på Donnperignon og Lone Bang Larsen på Fitou L, der skal ride for Danmark. Vi stiller også med et U25-hold , som består af Nanna Skodborg Merrald på Millibar, Sofie Jeppesen på First As og Daniel Bachmann Andersen på Donna Silver.   Kilde: DRF  Anna Kasprzak på Donnperignon (Arkivfoto: JP-Photo)  