Skyhøjt niveau i 4-års dressurfinalerne!
2014-10-14T22:36:10
  Kvaliteten af de unge dressurheste i dette års 4-års finale er ikke til at tage fejl af. Hele 7 heste sluttede i dagens finalekvalifikation med et samlet resultat på over 9. Dertil var niveauet højt gennem det meste af klassen, der bød på mange spændende fremtidsheste   Vinder af klassen med hele 9,52 blev fortjent guldmedaljehoppen Fiontina e. Atterupgårds Fassbinder/Blue Hors Romanov redet af Severo López. Hoppen traver meget smidigt med gode vinkler og aktive indundergribende bagben og særdeles godt afskub. Galoppen er med meget stor indundergriben og effektive bagben og god balance, hvor man kun kunne ønske sig en anelse mere skulderfrihed. Skridten er taktren og med stort overtramp. Hun fik af dommerne 9,5 for trav, 9,7 for skridt, 9,4 for galop, 9,4 i ridelighed og 9,6 for kapacitet.    Fiontina og Severo López (foto: christine Prip)   Avlshingsten Blue Hors First Choice e. Jazz/Negro redet af Allan Grøn indtog dagens andenplads med samlet 9,48. Hingsten går med gangartsmæssigt overskud i alle 3 gangarter og lader sig villigt regulere. Set fra sidelinjen kunne man dog ønske at han ville søge biddet lidt længere fremme med en lidt mere konstant kontakt. Ikke desto mindre er han udviser han en positiv indstilling til arbejdet og dertil stor kapacitet.    Blue Hors First Choice og Allan Grøn    Avlshingsten Franklin e. Ampere/Ferro redet af Andreas Helgstrand blev placeret som nr. 3 i dagens kvalifikation med samlet 9,4   Se samlet resultat af klassen her  