Danske sejre i Baltic Cup
2011-04-04T17:22:36
Årets første afdeling af Baltic Cup blev i den forgangne weekend afviklet på Vilhelmsborg og det med flere danske topresultater til følge. I søndagens Grand Prix-finaler blev der dansk sejr hos kategori I-ponyerne og juniorrytterne. I Selene Finans kat. I Grand Prix blev danske Frederikke Strøm og Carlton Wonder som trak det længste strå i omspringningen. Frederikke og Carlton var fejlfri i tiden 35,65 lige knap 3 sekunder hurtigere end andenplacerede Joanna Johansson fra Sverige som red Hazelbergs Erik. Tredjepladsen indtog danske Anne Katrine Vagnby og Bonte Bart. Selene Finans Junior Grand Prix blev vundet af Maria Hjorth Frederiksen på den danskavlede Casino's Son L (DV e. Casino/Looping/Lagano avlet af Michael Aabo) som var den eneste rytter der kunne ride fejlfrit i både første og anden runde af klassen. Andepladsen gik til norske Ida Bruland Knudsen på Lady G som efter en fejlfri anden runde kun havde en enkelt tidsfejl med sig fra første runde. Ligeledes norske Maren Smedhaug tog sig af tredjepladsen på Caleandro efter at have henlagt en fejlfri første runde, men lavede et enkelt nedslag i anden runde. Grand Prix'en for kat. II ponyer blev en svensk opvisning, idet svenske ryttere besatte klassens tre første placeringer. Frida Mårtensson og Desdemona vandt foran Philip Carey på Tullineasky Fear I og Emelie Grönberg på Oliver. Først på fjerdepladsen var der dansk at finde. Laura Holck og Seapatrick Total E tog sig af denne placering. Også i III'er ponyernes Grand Prix blev det til svensk sejr. Tom Svitzer og Oliver var lynhurtige i omspringningen og sluttede med tiden 26,93 og henviste dermed danske Cecilie Nathalie Schack Lord og E.T. Starmover til andenpladsen mens Anne Kristine Rie Truelsen og Flashy Gold Finch måtte tage til takke med tredjepladsen. Se alle weekendens resultater i dette link