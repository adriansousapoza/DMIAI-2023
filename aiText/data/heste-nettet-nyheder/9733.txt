Ny berider på JU Århus
2013-02-13T07:00:01
  Jordbrugets UddannelsesCenter Århus (JU) har pr. 1. marts ansat berider Søren Vallentin som underviser på grundforløbet med fokus på heste. Søren er i forvejen tilknyttet skolen som underviser på Dansk Ride Forbunds kurser for træner- og beriderelever.   Søren Vallentin er et kendt ansigt i den danske hesteverden, og uddannelsesleder Poul Arne Jansen er begejstret for den nye aftale.     "Vi er rigtig glade for og stolte over at kunne tilbyde vores elever den bedste undervisning. Søren er et stort aktiv for skolen, og han kommer til at sætte et stort aftryk på undervisningen såvel som på det daglige miljø på skolen og i stalden" siger Poul Arne Jansen.   Søren Vallentin har blandt andet uddannet så kendte ryttere som Bo Kristoffersen og Andreas Helgstrand, og som rytter har Søren startet Grand Prix i både spring og dressur. I de senere år har han fokuseret mest på undervisningen blandt andet af datteren Victoria, som er dansk og nordisk mester i dressur for ponyer.     Sammen med sin familie har Søren etableret Stald Vallentin, hvor der fokuseres på talentudvikling og dygtiggørelse af rytter, ponyer og heste på alle niveauer. Stalden ligger på Nymarksvej i Malling, og det betyder, at Søren har sin egen virksomhed meget tæt på JU's hesteafdeling, der også ligger i Malling. 