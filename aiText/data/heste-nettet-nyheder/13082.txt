Andrew Nicholson løb med sejren
2017-05-08T06:39:07
Så lykkedes det endelig for Andrew Nicholson. Han har redet et utal af gange i Badminton på et utal af heste og ganske mange gange har det været lige ved og næsten. Sådan så det også ud til at ende inden søndages springning, hvor Andrew Nicholson og Nereo lå nummer tre 0,8 straf efter Ingrid Klimke på førstepladsen. Nereo er ikke den hest der leverer flest fejlfri springninger om søndagen og med Michael Jung og Ingrid Klimke på de to første placeringer, så det ud til at blive tredjepladsen Andrew Nicholson måtte tage til takke med.   Men Nereo sprang fantastisk. En efter en fik Andrew overvundet forhindringerne og med en enkelt fejl på tid var der meget pres på de to rutinerede tyskere i front. La Biosthetique-Sam FBW som Michael Jung sad på er 17 år, fantastisk rutineret og laver sjældent fejl. Han springer dog ikke ligeså godt i Badminton som på mange af de andre steder og har en gang før haft en bom der kostede Michael Jung sejren. Det så længe rigtigt godt ud for Jung, men den sidste linje kostede en bom og han måtte derfor rykke ned efter Nicholson.   Klimke førte klassen efter terrænet. Horseware Hale Bob har haft en imponerende stime af fejlfri springninger med kun en enkelt bom siden 2014. Dermed lå det i kortene at Ingrid kunne blive den første kvindelige ryttere i mange år, til at vinde Badminton. På vej ind i trekombinationen gik det galt. Ingrid så en lidt stor afstand ind, noget der normalt passer Hale Bob godt, men han var for træt, puttede et ekstra galopspring ind og rev indspringet. Derefter nåede han ikke frem til b-elementet og Ingrid måtte tage en tilridning til. Denne gang gik det bedre, men med et hav af fejl på tid oven i fejl på forhindringerne rykkede hun ned som nummer ni.   Dermed var vejen banet for den første Badminton sejr til Andrew Nicholson. På andenpladsen blev det Michael Jung og tredjepladsen gik til Tim Price på Xavier Faer, en ganske urutineret hest på dette niveau.  