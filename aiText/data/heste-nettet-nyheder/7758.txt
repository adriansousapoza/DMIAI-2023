Skal ride foran 30.000 tilskuere
2011-05-28T11:30:02
17-årige Michelle Mønster skal søndag i Stockholm på sit livs største oplevelse. Hun skal deltage i et ridetravløb på Nordens største travbane, Solvalla - og det foran 30.000 tilskuere.  Mon ikke der venter adskillige sommerfugle i maven, når blot 17-årige Michelle Mønster fra Skive lidt efter kl. 13.00 søndag svinger sig i sadlen på travhesten Thunderbolt. Her skal hun nemlig være med i et såkaldt montéløb, et ridetravløb, foran godt 30.000 tilskuere på Solvalla-travbanen i Stockholm. Og med live tv-transmission til hele verden og hele 150.000 svenske kroner i præmie til vinderen bliver det ikke større for så ung en pige med travhestekræfter i blodet. »Det er klart, at det bliver en kæmpe oplevelse at prøve det og ride i så stort et løb foran så mange mennesker. Vi skal jo ud og konkurrerer mod de allerbedste montéheste, så jeg får sommerfugle i maven bare ved tanken. Men jeg vil også prøve at nyde det. Det er jo ikke sikkert, at jeg får chancen en anden gang«, fortæller Michelle Mønster. Trods sin unge alder har hun faktisk siden barnsben været en del af sin fars travtrænervirksomhed i Skive. Her har hun næsten dagligt været med i træningen af staldens heste. Men der er et stykke vej fra at ride om småpenge hjemme i Skive og så kæmpekulissen på Solvalla på søndag. »Jeg vil prøve at forberede mig så godt som muligt ved at betragte det som et løb som alle andre, jeg har været med i. Og det har jo vist sig at gå godt indtil videre«, siger hun. Og her kan fakta understøtte den dygtige montérytters forhåndstaktik. Michelle Mønster har blot været med i et par håndfulde løb, men sejret i halvdelen, primært på den svenskfødte hingst Thunderbolt. Den manglende løbsrutine kan man dog på ingen måde se, når hun dirigerer en hest rundt i høj fart. Lærte lidt franske tricks I forrige weekend var Michelle i Oslo for at ride Thunderbolt på Norges største travbane, Bjerke. Det blev første møde med eliten i Skandinavien og et par franske gæster, og Michelle Mønster og Thunderbolt klarede sig pænt med en femteplads. »Jeg har aldrig før prøvet at ride så stærkt som i det løb, så nu går det næsten for langsomt, når vi træner herhjemme. Men bare det at være med i løbet i Norge lærte mig en hel del. De franske ryttere er meget dygtige og har deres helt egen stil. Det at se løbet bagefter på tv lærte mig et par små trick. Og jeg har faktisk prøvet dem af i træningen«, siger Michelle Mønster, som inden løbet vil gennemgå de sidste taktiske overvejelser med sin far. Og med op til 50 kilometer i timen på hesteryg, så kan man vel også frygte, hvad der vil ske, hvis man falder af? »Det var ved at gå galt i Norge. Thunderbolt ville gerne af sted, da der kom en hest susende forbi ham, men heldigvis er Thunderbolt så stabil en travhest, at jeg fik styret ham på plads igen«, fortæller Michelle Mønster. Hun gør aldrig noget overilet Når Michelle Mønster deltager i væddeløbene, kan hendes far, travtræner Knud Mønster, flere gange den mest vindende travtræner på Skive Trav, ikke lade være med at betragte hende, som det hun er. »Jeg ser hende naturligvis som min datter, og når løbet er i fuld gang, ser jeg hende stadig som min datter og ikke nogen tilfældig montérytter«, siger han. Og selv om hans datter for en række år siden kom slemt til skade, da hun blev løbet over ende af en flok heste hjemme på gården ved Hem lidt uden for Skive, er Knud Mønster fuldstændig tryg ved at lade sin unge datter deltage i et så højt profileret væddeløb som søndagens. »Michelle har jo i efterhånden mange år været med i staldens arbejde og prøvet mange forskellige heste. Hun besidder en rigtig god fornemmelse for den hest, hun sidder på og gør aldrig noget overilet. Det er helt sikkert de mange træningstimer hjemme på gården, som har givet hende en hel del rutine alligevel«, siger han. Dermed slipper Knud Mønster for at være en nervevrang inden start. »Jeg synes ikke, at jeg er decideret nervøs, nok mere spændt. Det er man uvilkårligt, når ens børn dyrker en eller anden form for sport«, siger han. Han tror heller ikke, at Michelle vil være nervøs, når hun rider til start på søndag, nok spændt, men også fokuseret. »Selv om der er rigtig mange tilskuere, så er det jo i bund og grund bare et væddeløb som så mange andre«, siger han. Sabbatår og Frankrig Thunderbolt er og bliver Michelle Mønsters kæledække. Der er ikke mange andre heste i farmands stald, som hun vil bytte med. Men på trods af det bliver hesten passet på nøjagtig samme måde som staldens øvrige heste. »Thunderbolt har, selv han jo er en hest, meget personlighed. Han ved helt klart, hvem han er glad for, og hvem han er knap så glad for«, siger hun. Michelle Mønster begynder i næste uge på læseferie, inden de sidste eksamener venter i folkeskolen. Herefter vil hun tage et sabbatår og få styr på, hvad hun ellers vil lave. »Jeg vil tage et sabbatår, hvor jeg begynder med at arbejde i min fars stald. Herefter håber jeg meget, at jeg kan komme et par måneder til Frankrig for at arbejde hos den svenske træner Jörgen Westholm. Siden må vi se, hvad der så kommer, og jeg tager med garanti ikke mine skolebøger med til Stockholm i weekenden«, kommer det med et grin fra Michelle Mønster. Skal også selv på arbejde Knud Mønster lader selvfølgelig ikke sin datter tage den lange tur alene til Stockholm. Senere søndag eftermiddag skal han selv på arbejde, og det i et almindeligt travløb med hoppen Paris Lavec. Den skal i kamp om en førstepræmie på hele 250.000 svenske kroner. »Hun var sidst til start i Norge, hvor banen var meget hård. Og hun har altid haft svært ved at begå sig på hårde underlag, og så var hun selvfølgelig frygtelig hestegal netop den dag, det har hun ellers aldrig tidligere været på en løbsdag. Hun lagde sig derfor slet ikke ud. Jeg er sikker på, at modstanderne på søndag ikke løber fra hende«, siger han. Paris Lavec vandt faktisk netop på Solvalla i sin sidste start inden vinterpausen, og det efter en hurtig åbning og et pænt hårdt løb undervejs. »Jeg kører ikke til start med en tro på, at hun bare går ud og vinder løbet, men jeg tror sagtens, at hun kan klare en præmie«, siger han. Paris Lavec har i øvrigt bare passet sin lette intervaltræning efter sidste start og vil få nok et let arbejde i slutningen af ugen, inden det går mod den svenske hovedstad. Af Teit Rasmussen, Hestesportens Medier