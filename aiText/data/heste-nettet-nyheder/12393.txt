Kom i gang med handicapridning på Paralympic Day
2016-09-19T17:57:45
Den 8. oktober 2016 afholder Parasport Danmark og Sahva deres årlige Paralympic Day - en dag, hvor alle interesserede kan komme og prøve forskellige handicapidrætsgrene - heriblandt handicapridning. På Paralympic Day kan du også møde den paralympiske dressurrytter Caroline Cecilie Nielsen   Ses vi den 8. oktober Som noget nyt er arrangementet i år delt op i to - et program målrettet børn og unge, og sideløbende et program målrettet voksne, der gerne vil se, hvor langt deres talent rækker. Paralympic Day foregår den 8. oktober i Vejen Idrætscenter, og det er gratis at deltage. Målgruppen er børn, unge og voksne med fysiske handicap og synshandicap.   Hvem kan deltage til ridning? Deltagere, der har et bevægelses- eller synshandicap, kan deltage i Paralympic Day. Du må gerne have lidt ridefærdigheder, men det er ikke et krav. Alt efter hvor mange ryttere, der tilmelder sig, bliver I opdelt på hold, som hver rider 30-45 minutter under ledelse af C-holds-træner Kitt Sørensen.   Derudover vil der være info om klubtilbud, samt om hvad der kræves for at komme på C-holdet. Rytterne fra C-holdet vil være tilstede, ligesom medlemmer fra Idrætsudvalget for Ridning, og de vil alle besvare spørgsmål.   Se mere om arrangementet her   Kilde: DRF       