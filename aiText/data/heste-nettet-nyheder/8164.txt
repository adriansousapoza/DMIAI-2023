Danske youngriders gjorde rent bord
2011-10-21T22:06:37
I dagens Carlsberg Young Rider Dressage CDIY-klasse ved JBK Horse Shows i Odense, var de danske ryttere i særklasse.  Klassen blev vundet af Nanna Skodborg Merrald på DV-hesten Millibar e. Milan/Liberty Dane med 72,55 %. Millibar er opdrættet af Fritz Jensen og er i sandhed et Dansk Varmblod produkt, idet måde Milan og Liberty Dane er dansk avlet. Nanna Skodborg Merrald har haft et særdeles succesfuldt år, idet hun til EM også stod øverst på skamlen og vandt individuel guld.  Nanna blev tæt efterfulgt af Carina Nevermann Torup på Blue Boy e. Blue Hors Don Schufro med 71,87 %. Blue Boy er opdrættet af Dan Christiansen og Carina Nevermann købte ham i 2006 hvor Blue Boy var kun 5 år gammel.  På en flot 3. plads fulgte Rikke Bollingtoft på DV-hesten Finale e. Fanal Prydsholm/ Alibi med 67,16 %. Finale er opdrættet af Ruth og Jørgen Søgaard og er ud af den berømte hoppestamme, Pari-stammen. Ud af denne hoppestamme har flere heste markeret sig i dagens DSA-finaler, hvor Stasia Eg og Rådbjergs Pari-Piet begge har gjort flot figur i henholdsvis 5-års og 6-års-finalerne.  