Alle heste gennem dyrlægetjek ved NM
2011-06-23T20:38:03
De danske ryttere har i dag haft deres heste til dyrlægetjek ved de Nordiske Mesterskaber på Middelfart Ridecenter og alle heste er gået igennem tjekket. Fredag går det så endelig løs med starten på det Nordiske Mesterskab i para dressur. Udover at der skal rides om medaljerne ved NM, er stævnet også sidste mulighed for de danske ryttere for udtagelse til EM i para dressur, der bliver afholdt i Holland til august. Flere af de danske ekvipager har allerede indfriet de internationale krav for deltagelse, men Danmark stiller lidt højere krav for kvalifikation, og den endelige udtagelse foretages af landstræner David Amager. Heste-Nettet har talt med Line Damgard, der starter ved NM med hesten Silvano. Line fortæller, at alle ryttere og medhjælpere er meget imponerede over forholdene på Middelfart Ridecenter, og stævnet tegner til at blive super godt, da de allerede i dag er blevet taget godt imod. Udover NM er der også internationale para dressur klasser, men da flere lande lige nu afholder mesterskaber er der nogle nationer som har valgt at prioritere dette, fremfor at stille til start i Danmark denne weekend. Det er Line Damgaards andet NM, og hendes mål er at placere sig godt i midten af de 14 starter, der er i hendes grad. Du kan hele weekenden følge stævnet og se billeder derfra her på Heste-Nettet.dk. Hestenyheder på Facebook? Find Redaktionens side her.