Hopper med stort H findes ikke og begrebet gjordkrampe findes ikke
2014-04-03T10:45:01
Begreber som "hopper med stort H", "gjordkrampe" eller "ponyfrække ponyer" er en misforståelse, mener indehaverne af den nystartede virksomhed FOH. Alligevel er det forklaringer som ofte bliver taget i brug, når der et problem med en hest. For selvom alle hestefolk ved, at heste er nogle fantastiske væsner, kommer der alt for ofte knas i kommunikationen.   Det vil den nystartede foredragsvirksomhed FOH (Foredrag om heste) gerne være med til at lave om på. FOH tilbyder et forløb på tre weekender, hvor den røde tråd er sammenhængen mellem adfærd, anatomi og biomekanik. Målet er, at man som rytter eller træner skal kunne bruge sin nye viden helt konkret i hverdagen til at opdage eller endnu bedre helt forebygge problemer.   "Vi har en naturvidenskabelig tilgang til hestene. Det betyder, at vi fx i forbindelse med adfærds- og indlæringsdelen ser på, hvordan hestens hjerne rent fysisk er bygget op frem for på teorier om dominans," forklarer Emma Katrine Lyng Svensson, der er den ene af FOH's to indehavere. "Samtidig har vi fokus på, at kurset skal være brugbart i hverdagen. Derfor bruger vi langt mere tid på at se på rigtige hestes muskelsætning, mærke deres muskulatur og øve ganganalyse end på at lære musklernes latinske navne."   "Som adfærdsbiolog og McTimoney-dyrekiropraktor er forståelsen af sammenhængen mellem hestens fysik og dens adfærd helt central for mig," supplerer Rikke Andersen, FOH's anden indehaver. "Fx vil en hest, som har smerter, udvise en smertepræget adfærd, have en usund muskelsætning og have et gangmønster, der afviger fra det normale. Vi vil gerne hjælpe ryttere og andre hestefolk med at opdage tegnene på at hesten er ved at udvikle et problem, før det går galt - og allerhelst vil vi gerne hjælpe med at forebygge at de overhovedet opstår."   Yderligere information om FOH, undervisere, kurser mm. kan findes på http://www.f-o-h.dk eller på Facebook ved at søge på "FOH - Foredrag om heste".     