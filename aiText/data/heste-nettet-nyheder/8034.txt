Flere hundrede heste til Eliteskue
2011-09-05T21:14:08
Dansk Varmblods PAVO Eliteskue 2011 finder i dagene 9.-11. september sted på Vilhelmsborg og udvides i år med Dansk Hesteforsikring Youngster Cup for dressur- og springheste i alderen 6-7 år. Når Dansk Varmblod i den kommende weekend afholder Eliteskue på Vilhelmsborg, vil Danmarks nationale hestesportscenter syd for Århus blive gæstet af op imod 300 heste af ypperste kvalitet. Der vil blive konkurreret om titlerne som årets bedste i Dansk Varmblod - lige fra føl til unge hopper og konkurrenceheste. Under lørdag aftens auktion vil der endda være mulighed for at erhverve sig nogle af morgendagens stjerner under Elitefølauktionen, der også transmitteres direkte via live streaming på Dansk Varmblods hjemmeside. En hyggeweekend for hele familien Der er lagt op til familiehygge for hele Heste-Danmark, indendørs i varme og hyggelige rammer på Vilhelmsborg hele weekenden. De mange stande i hallen og i indgangsteltet, kombineret med børnespringbane for de mindste og med de bedste Danske Varmblodsheste i Danmark i højsæde på ridebanen, er der lagt op til en sand hestefest. Programmet er mangfoldigt og byder på alt fra udnævnelse af årets bedste føl, 2-års-hopper, uddeling af medaljer til sadelkåringshopper, unghesteridning i verdensklasse, samt Auktion og stor avlerfest. Gratis entré for børn under 12 år hele weekenden, samt fri entre hele fredag for alle. Se meget mere på varmblod.dk/DK/ELITESKUE.aspx Dansk Hesteforsikring Youngster CUP i Dressur og Springning spækket med stjerner Nysatsningen Dansk Hesteforsikring Youngster Cup, har opnået utrolig stor opbakning af såvel ryttere, avlere som hesteejere, hvilket har givet udslag i et udsædvanligt stærkt felt i alle årgange. Youngster Cup'en for dressurhestene lørdag og søndag 6-års-årgangen tæller startfeltet stortalenterne Tørveslettens Stamina med Andreas Helgstrand, en ekvipage der de seneste to år har gjort sig særligt bemærket under UVM i Verden-finaledeltagelse begge år. Endvidere deltager bl.a. Betina Jæger Jensen på Marshall Lightfoot e. Michellino/Aktuel, Jim Rasmussen på Sopran Morsø e. Blue Hors Soprano/Akinos, og John Hvalsø Saul, Aston Martin e. Monteverdi/Sixtus. 7-års-årgangen er startfeltet på syv topkvalitetsheste, med stjerner som UVM-vinderen fra 2009 Hønnerups Driver e. Blue Hors Romanov/Blue Hors Don Schufro redet af Anna Kasprzak. Endvidere deltager bl.a. Michael Søgaard på Hoftanz e. His Higness/Rotspon, Maria Andersen på Karina Lihmskov e. BH Romantic/Temple Wind XX og Jim Rasmussen på Alibi D e. Alcazar/Coriander.  Hønnerups Driver og Andrea Helgstrand ved JBK Horse Shows 2009 JP-Photo.dk  Maria Andersen på Karina Lihmskov ved DRF Championat 6-års finale 2010 JP-Photo.dk Springhestene indtager Vilhelmsborg allerede fredag aften til indledende runde mens finalen går søndag I 6-års-klassen deltager avlshingstene Diamant De Revel e. Diamant de Semily/Quidam de Revel redet af Christian Schou, Arlando Z e. Argentinus redet af Andreas Schou, samt sidste års UVM-sølvvinder Cortado e. Cassini II/Lorenz redet af Andreas Schou. Herudover deltager også bl.a. Søren Møller Nielsen på Canon Ask e. Carson Ask/Kannan og Dorthe Dahlmann Olsen på Spindborgs Luxus e. Louvre S/Came Back II, der begge deltog i finalen i Skandinavian-open på Falsterbo denne sommer. Hos 7-års-hestene skal vi nyde topheste som Lertevangs Colier e. Carano/Linaro med Christian Schou i sadlen, Søren Knudsen på Harry K e. Equest Carnute/Robin Z II og Farrari e.Rockland/Willemoes med Stine Cassøe Jakobsen. Alle tre ekvipager er 2011-placeret i S-springning og udtaget til at repræsentere Dansk Varmblod ved UVM senere i september måned på Zangersheide. I øvrigt byder startfeltet også på bl.a. Rudie Telgenhof med Dalgaards Rex e. Rockland/Racing Ace, Trine Haahr på AB'S Catwalk e. Carano/Lagano og Frank Kejlberg, Escapology T, e. Esteban XX/Linaro samt mange mange flere. Vel mødt på Vilhelmsborg! Pressemeddelelse