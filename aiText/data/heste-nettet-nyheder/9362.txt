Trakehner elitedage på Broholm
2012-09-03T23:12:33
  I forrige weekend afholdt Trakehner Avlsforeningen i Danmark Eliteskue på Broholm Gods. Det var en travl weekend, der foruden eliteskuet for de kvalificerede føl og hopper også bød på ridechampionatsfinaler   Den flotte titel Årets Hoppe gik til Stutteri Firfod for den sorte skønhed Prize Firfod. Hoppen er faldet efter stutteriets egen hingst Iznogood Firfod med Pidroneur som morfar. Hun mødte frem på eliteskuet som fløjhoppe ved den sjællandske kåring for en måneds tid siden og fik beskrivelsen: "En storrammet, udtryksfuld og racetypisk hoppe, med et kraftfuld, elastisk og rummelig bevægelse." I det hele taget blev det en succesfuld weekend for det Lollandske stutteri idet også reservefløjen bar Firfod- blod. Denne titel blev nemlig tildelt et Friedensfürst-afkom fra Stig Ravnkilde, trukket på hoppen Instinkt Firfod. Allerede på 4.pladsen fandtes atter et Firfod-produkt, nemlig hoppen Höhepunkt Firfod, ligeledes efter Iznogood Firfod, som ved eliteskuet avancerede fra en femteplads ved ordinær kåring til en fjerdeplads i kamp med hopperne fra de øvrige landsdele. Også hingsteføllet Projekt Firfod (Iznogood Firfod/Pidroneur) opnåede en fin 3.plads i kampen om Årets Hingsteføl.   Årets hoppeføl blev La Kayla efter Preussen-wind og Liebschen HTPR 0646, mf. Buddenbrock E.H., avlet og ejet af Kaj Olesen, Errindlev. Hun fik beskrivelsen: "Et ædelt og udtryksfuldt føl af særdeles god race- og kønstype, med en rummelig og elastisk bevægelse, med god indundergriben"   Årets Hingsteføl blev Exclusive efter All Inclusive og Eldanas Hoheit HTPR 1113, mf. Hohenstein E.H., avlet og ejet af Asger Lorentzen og Pia Gobert, Nykøbing Sj. Han fik beskrivelsen: "Et storrammet og højtstillet føl, med race- og kønstype og med en særdeles god bevægelse i skridt og galop og en god trav."   Årets 2 års hoppe blev Hacúna Selsø efter Kancún og Honeygirl HTPR 1016, mf. Sixtus E.H., avlet og ejet af Stutteri Selsø, Skibby. Beskrivelsen lød: "En harmonisk og udtryksfuld hoppe af god racetype, bevægelsen fremgribende, men lidt på forparten."   Årets bedste 4 års og ældre hoppe blev Maniitsoq (ex. Manjana) HTPR 1233 efter Hohenstein E.H. og Maserat xx 99-IV-xx, mf. Mago xx, avler Eva Løber, Grindsted, ejer Marie-Louise Søndberg, Nuuk. En udtryksfuld, racetypisk hoppe med en let og kraftfuld bevægelse. Hoppen bestod i juli endagsprøve med 7,42 point og ved championatet på Broholm opnåede hun også meget flotte resultater, så dommerne besluttede at tildele hoppen avlermedaljen i sølv - forbundets første sølvmedaljehoppe.   4 års championatet blev vundet af Alfa Romeo e. Le Rouge/Sixtus redet af Claus Erstrup med samlet score på 8,8 point   5 års championatet gik til den kårede hingst Lacroze Selvsø e. Buddenbrock/Pidroneur redet af Camilla Qvistgaard med en samlet score på 8,7   6 års finalen, der gik i LA5, blev vundet af den tyske avlshingst Schwalbenglanz e. Checkpoint/Arogno redet af Melanie Tewes fra tyskland med hele 79 pct.   Se de samlede resultater fra Elitedagene her    Årets hoppe 2012 Prize Firfod