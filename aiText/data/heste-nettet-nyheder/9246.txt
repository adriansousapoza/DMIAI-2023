Montépige rider sit første galopløb 
2012-08-03T14:58:31
Søndag eftermiddag på Klampenborg Galopbane skal Nicole Marsing ride sit første galopløb, HM Dronningens Ærespræmie, på ryggen af favoritten Nottingham. Syv erfarne amatørryttere kæmper om et af de mest eftertragtede løb, HM Dronningens Ærespræmie. Men selv om hun er meget erfaren som rytter, så har Nicole Marsing aldrig før redet galopløb, da hun hidtil kun har redet montéløb, altså ridetrav. »Jeg synes - ikke at jeg er tvunget til det - at jeg skal prøve det. Jeg gør det i min fars ære i håb om, at det virkelig bliver i hans ære, det kan vi jo ikke vide endnu,« siger Nicole Marsing, der er datter af den afdøde stortræner inden for galopsporten Benny Jensen. Hendes mor er Beatrice Marsing, der er uddannet jockey. »Allerede sidste år spurgte ejeren, som også er min stedmor, om jeg ville ride Nottingham. Men dengang takkede jeg nej, fordi jeg ikke syntes, at jeg fik redet nok galopheste, og jeg ville ikke ride bare for at ride,« fortæller Nicole Marsing, der er fodermester hos galoptræner Søren Jensen på Enghavelyst i Klampenborg. »Han har støttet mig ved at sende mig ude og ride i hver dag, så jeg er kommet ind i rutinerne med galophestene. Jeg er jo vant til at ride i korte bøjler, og mine ben er stærke, men meget er alligevel anderledes, fx at skulle i startboks. Det har Søren også hjulpet mig med,« siger Nicole Marsing, der var meget spændt på at skulle i startboksen, som hun har prøvet nogle gange. »Men da jeg først sad der, var det rimeligt afbalanceret. Det kom ikke helt bag på mig, med hvilken kraft hestene springer ud, faktisk var det som forventet,« smiler Nicole Marsing, der får en endnu større udfordring i løbet end startboksene: »Min pacebedømmelse kommer på en prøve, fordi han er en frontrunner, men han er så fin, at jeg nok kan lade ham passe sig selv, og så må vi se, hvor langt det rækker,« håber Nicole Marsing.Har tabt otte kilo Nicole Marsing har i de sidste to måneder vidst, at hun skulle ride Nottingham, og på de to måneder har hun tabt sig otte kilo. »Jeg har længe gerne villet af med de kilo, og målet med at ride har gjort, at jeg har kunnet sætte tal på mit mål. Det har været muligt, fordi der har været ændringer i privatlivet, som har gjort, at jeg er flyttet tilbage til Lyngby og har ændret mine spisevaner og løbetræner rigtig meget. Det er en glæde, når man kan se på sin krop, at man begynder at tabe sig, og jeg er i meget bedre form nu end nogensinde før i mit liv,« lyder det med stor tilfredshed, for den gode form har også smittet af på hendes ridt i monté, hvor hun i 17 starter har taget imponerende seks sejre og tre andenpladser. »Ejeren har ikke så store forventninger til mine chancer på søndag, selv om mange andre tror, at Nottingham skal gøre det godt, fordi den er sænket så mange kilo, men den har jo ikke imponeret i år. Jeg glæder mig mest til at ride ned gennem opløbet og mærke følelsen af at prøve at blive ét med hesten,« siger Nicole Marsing.Af Hestesportens Medier  Nicole Marsing vinder her med travhesten Kings Music på Charlottenlund Travbane. Foto: US Photo.