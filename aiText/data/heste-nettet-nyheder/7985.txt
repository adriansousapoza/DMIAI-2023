Peak nærmer sig salgsprisen
2011-08-25T08:29:52
Henrik Mortensen fra Nykøbing F. solgte for tre år siden den etårige travhingst Peak på auktion. Hingsten med fransk far og en pæredansk mor blev solgt til hesteejere i Sverige for den nette sum af 150.000 kroner. Dermed var der lagt et vist forventningspres på Peak.  Men den nu fireårige hest har vist sig at være pengene værd. Den er i hvert fald snublende tæt på at have indløbet den pris, som de svenske ejere fik hammerslag på. Og den sidste søndag i august venter karrierens største opgave hidtil, DFDS Seaways Dansk Trav Derby. »Jeg havde på forhånd bestemt mig for et beløb, som jeg som minimum ville sælge Peak for, og det beløb ramte vi på auktionen, måske lidt over«, lyder det med en smil på læben fra Henrik Mortensen.  Men en start i travsportens allerstørste løb, det løb alle hesteejere og opdrættere gerne vil vinde, derbyet, har Peak chancen for at tjene yderlige 665.000 kroner til sine ejere på den anden side Sundet. »Jeg er sikker på, at der er meget mere gemt i Peak, som løber med ret så tunge sko i væddeløbene, og når Peaks svenske træner, Kari Lähdekorpi fra Halmstad, finder tiden inde og piller skoene af, så bliver han rigtig hurtig og god. Træneren spår Peak til at blive en af de bedste blandt hele sin årgang«, siger Henrik Mortensen, og den talte for heste født i 2007 hele 846 føl! Drømmen som opdrætter At være opdrætter af travheste er ikke nogen let opgave. Meget handler om dygtighed, men selvfølgelig også om den rette portion held. Man skal vide, hvad man gør, men at Henrik Mortensen allerede nu har en hest med i et derby, er flot. Det er nemlig ikke mange travheste, han hidtil har opdrættet. »Nej, det er ikke blevet til så mange. Peaks mor har jeg faktisk solgt, men at sige at jeg ikke skal opdrætte flere travheste, kan jeg ikke. Det er selvfølgelig en drøm at se en hest, man har opdrættet, være med i det største og mest berømte travløb af dem alle«, siger han.  Moderen til Peak, Elegant Lady, befinder sig nu hos den dygtige hestedyrlæge og opdrætter Peter Fog i Jylland, og han er gået samme vej som Henrik Mortensen. »Ja hvis man ellers har lyst og penge nok, så kan man byde på en lillebror til Peak på den kommende auktion, der afvikles i forbindelse med årets derby«, siger Henrik Mortensen.  I forbindelse med travløbene på Nykøbing Falster Travbane er Henrik Mortensen i øvrigt dommer og efter behov også på arbejde i dommertårnet på derbybanen i Charlottenlund. »Jeg holder dog fri fra min dommergerning på derbydagen, så jeg skal naturligvis en tur i stalden for at hilse på Peak«, slutter Henrik Mortensen.