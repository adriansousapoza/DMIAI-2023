70-årig japaner til OL
2012-03-07T22:00:52
Den 70-årige dressurrytter, japanske Hiroshi Hoketsu, som nu officielt er kvalificeret til OL i London, bliver ældste japanske deltager nogensinde, idet han til sommer vil være 71 år gammel.  Hiroshi Hoketsu var også ved OL i Beijing 2008, med en alder af 67, ældste japanske deltager nogensinde, og ligeledes ældste deltager ved dette OL. Ved OL 2008 red Hoketsu hoppen Whisper, hvor det japanske hold sluttede på en 9. plads og Hoketsu sluttede individuelt på en 35. plads. Hiroshi Hoketsu deltog i sit første OL helt tilbage i 1964 og kvalificerede sig også til OL i 1988, men kom ikke til start. Den japanske rytter kvalificerede sig til det kommende OL ved at lægge sig på en førsteplads på FEI´s Asia Dressur rangliste. Det er dog endnu usikkert, om Hoketsu trods kvalifikationen rent faktisk kommer til at deltage ved OL. Det vil det japanske rideforbund afgøre senere.  Hoketsu har sin base i Tyskland og har redet siden han var 23. Han fungerede som direktør for Johnson&Johnson, indtil han for 8 år opgav jobbet for at koncentrere sig fuldt ud om dressursporten.  Historiens ældste OL-deltager er den svenske skytte Oscar Swahn, der vandt OL-sølv i 1920 i Antwerpen som 72-årig. Det var hans sjette medalje i tre Lege.