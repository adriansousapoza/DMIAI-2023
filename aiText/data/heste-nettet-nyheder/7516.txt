Capone vinder unghestechampionatet   Opdateret
2011-03-12T12:20:21
Omend den sidste halvdel af hestene i unghestechampionatet i springning først afprøves søndag, fører Torben Frandsen og Carano-sønnen Capone efter dagens testridning nu med så stor en margen, at de kan udråbes som vindere af unghestechampionatet i springning. Det var testrytter Johnny Hansen som belønnede hingsten der i øvrigt stiller til kåring i Dansk Varmblod denne weekend, med karaktererne 10 for kapacitet og 9,5 for ridelighed. Sammenlagt med de foregående to dages karakterer indtager Capone (e. Carano/Casir Ask/Lagano opdrættet af Luffe Bøgh) dermed en klar førsteplads i den foreløbige og endelige stilling. Johnny Hansen var så begejstret for hingsten at han uden tøven kaldte ham for en hest med internationalt potentiale.  Søndag skal de sidste unge springheste testes, men allerede nu står det fast at ingen af de andre ekvipager kan nå Capone og Torben Frandsen. Dermed er afdelingen i morgen reelt set en kamp om placeringerne fra 2. pladsen og nedefter, hvor feltet i toppen er ret lige hvad angår deres hidtidige point. Der var flere højdepunkter i dag ifølge testrytteren. Bl.a. sprang Clooney Mak (e. Coronado I/Calvados/Triton opdrættet af Stald Mak) fremstillet af Mette F. Henriksen, til karakteren 10 for kapacitet.  Clooney Mak e. Coronado I under rytter og medopdrætter, Mette F. Henriksen i gårsdagens 2. afdeling. Foto: JP-Photo.dk  Laramy Ask (e. Lambrusco Ask/Larome/Coriolan opdrættet af Stutteri Ask) fremstillet af unghestespecialisten Sarah Kromann Rosenlund som fik ros for den gode uddannelse af hesten, sprang med stor kapacitet og vel nok dagens største spring hvilket udløste karakteren 9,5 for kapacitet. Rideligheden blev belønnet med karakteren 8,5.  Laramy Ask e. Lambrusco Ask under Sarah Kromann Rosenlund i fredagens anden afdeling. Foto: JP-Photo.dk Johnny Hansen formåede at bruge hele skalaen i sine bedømmelser og bl.a. Coronado-sønnen Corlando (ua. Landtina e. Solos Landtinus/Castro opdrættet af Mie Nielsen og Theo de Vos) formåede at overbevise ham om sin store kapacitet, hvilket blev belønnet med karakteren 9 mens rideligheden dog blot blev vurderet til at være karakteren 7 værd.  Corlando e. Coronado I under Jesper Meyenburg i fredagens anden afdeling. Foto: JP-Photo.dk