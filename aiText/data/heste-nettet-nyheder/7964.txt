Pas på den vilde pastinak!   Fagligt
2011-08-17T15:21:34
Der findes en hel del planter der er giftige for heste, men heldigvis for både hestene og os, kan hestene i langt de fleste tilfælde finde ud af at gå uden om planterne og undgå forgiftninger. Der er dog undtagelser, f.eks. hvis de giftige planter står meget tæt eller i nogle tilfælde hvis de bliver tørret. Vi bringer her en opfordring til at være særlig opmærksom på vild pastinak, der er i kraftig vækst mange steder - dog især Østsjælland - og kan forårsage svære forgiftninger hos heste såvel som mennesker. Nedenstående historie fortæller hvor hurtigt og galt det kan gå, hvis man ikke er opmærksom på planten. Natia Larsen troede hun gjorde sin hest, Smirnoff, en tjeneste, da den blev lukket ud på en stor græsfold. Efter at have været på ferie i fire dage, kom hun dog hjem til en hest der var blevet solskoldet på mulen, og som derfor blev flyttet fra folden igen. "Jeg behandlede det et par dage som almindelig solskoldning, men det hjalp ikke", fortæller Natia.  Smirnoffs solskoldning, da hun blev taget fra folden efter fire dage Efter behandlingen for solskoldning, gik det kun meget langsomt fremad og udslettet begyndte samtidig at lugte. Derudover fik Smirnoff det samme udslet op ad begge sine sokker på bagbenene.  Smirnoffs udslet i langsom opheling"Jeg læste på nettet at det kunne skyldes fotosensibilisering og slog derfor alarm til dyrlægen", fortæller Natia videre. "Smirnoff kom under medicinsk behandling, men to dage efter da jeg kom ud til hende kl.04.45 om morgen, ville hun hverken spise eller drikke. Hun havde feber og sveden drev af hende". Natia tilkaldte dyrlægen, der behandlede hesten med beroligende samt smertestillende. Hun undersøgte Smirnoff for kolik, hvilket hun ikke havde. Smirnoffs puls var dog fortsat meget høj, hun var rastløs og kunne ikke falde til ro. Der blev taget blodprøver af hesten, der viste at hun havde begyndende leversvigt samt for få hvide og røde blodlegemer. Alt sammen grundet en på daværende tidspunkt ukendt forgiftning. Og bekymringerne sluttede ikke her: "Efter dyrlægen var kørt, begyndte Smirnoff at tisse konstant", fortæller Natia, og fortsætter; "Dyrlægen var bange for at hun var ved at få nyresvigt, og var i tvivl om hun skulle ind til landbrughøjskolen (LIFE) i Taastrup, men mente jeg muligvis kunne slippe hvis jeg overvågede hende konstant. Først kl.19.30 tog hun den første mundfuld vand samt en halv gulerod og der gik ca. to dage inden hendes appetit var normal." Ud over Smirnoff, har en plag på stedet også været i behandling, samt to andre heste har haft en svag forgiftning. Hestene havde masser af græs, men valgte alligevel at spise den giftige plante, der dufter krydret. Natia kan se frem til et længere sygdomsforløb med sin hest; "Min hest vil først en gang til efteråret kunne gå ude i dagtimerne igen. Formentligt kommer hun sig, men sygdommen kan komme igen, da leveren nu er skadet" slutter Natia. Om vild pastinak Vild pastinak er en ca. 1,5-2 m høj skærmplante med kantet stilk, gule blomster og frugten er flad, oval og gul-brun. Også mennesker skal passe på planten, og det er vigtigt at bære handsker hvis man skal håndtere planten. Naturstyrelsen udsendte d. 21/7 i år en advarsel ang. kontakt med vild pastinak. Kontakt med vild pastinak på bar hud, kan give forbrændinger lignende dem Smirnoff fik. Læs mere her. Om fotosensibilisering Ved fotosensibilisering er der ikke tale om en normal solskoldning, men derimod om at kemiske reaktioner i huden, gør den mindre modstandsdygtig overfor solens stråler. De mindst pigmenterede områder rammes hårdest, og derfor ses symptomerne typisk på aftegninger i hovedet, sokker og lignende. Fotosensibilisering kan være et tegn på nedsat leverfunktion, idet nedbrydningsprodukterne fra leveren ikke udskilles, men i stedet sendes rundt i blodet og ud til huden. Hesten kan også optage fotoaktive stoffer fra planter gennem tarmen, og dermed gennem blodet føre stofferne ud i huden hvor de reagerer med solens UV-stråler. Nedenstående fotos viser den vilde pastinak. Foto: Natia Larsen 