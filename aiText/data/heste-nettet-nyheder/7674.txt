Irerne invaderer galopbanen
2011-05-07T15:48:14
En gang om året bliver der vendt op og ned på alting på Klampenborg Galopbane, når der er irisk dag. Så bliver der ekstra liv på tilskuerpladserne, når irer fra nær og fjern - med den irske ambassadør i spidsen - strømmer til Ordrup Mose. Lørdag eftermiddag på Klampenborg Galopbane bør man unde sig den fornøjelse at lukke øjnene og bare lytte. Så får man en rigtig god fornemmelse af, hvordan det er at være til galopløb i Irland. Dagen står nemlig i det irske tegn, og overalt summer det med drævende stemmer. I flere uger har Facebook glødet med opfordringer til at komme ud i Ordrup Mose, for på kun otte år har denne dag udviklet sig til en tradition og en kærkommen anledning til at mødes, og blandt tilskuerne vil da også være den irske ambassadør, Brendan Scannell. Vind en tur til Dublin Det bliver en begivenhedsrig forårsdag med live irsk musik, underholdning, ponyridning, irsk mad og drikke. Pubben The Irish Rover bortlodder to flyvebilletter til Dublin til vinderen af konkurrencen 'Best Ladies Hat'. Der er også præmier i børnenes kategori, så det er en god idé at huske hatten. To stjerner mødes Sportsligt er denne dag rigtig fin kvalitet. Traditionen tro er der opvarmningsløb til både Guineas og Mowerinaløb. Især bliver mødet mellem sidste års to toårsstjerner dagens sportslige højdepunkt.  Hoppen Karakorun vandt sidste år fem løb og 440.000 kroner, og hingsten Elusive Time var endnu bedre med seks sejre og over en halv million kroner på præmiekontoen. De to tørner nu sammen i et brag af et løb. Sidste gang de to mødtes, var Karakorun bedst, men Elusive Time har fået en fin start på sæsonen med sejr for to uger siden. Første løb startede klokken 14.30, men man kan stadig nå det (Red.). Hanna Milling, Hestesportens Medier