Sur stråle – hvad det skyldes og hvorledes det bekæmpes
2013-11-23T09:52:37
Sur stråle, er en lidelse i hestens hov, der typisk forbindes med uhygiejneske stald og foldforhold og utilstrækkelig hovpleje. Hvor meget er der om snakken, og hvorledes forebygges og behandles lidelsen? Vi ser nærmere på diagnosen.   En hestehov begår sig på steder, hvor der ofte ikke er det sundeste miljø. En hestehov og ikke mindst sålen, bombarderes dagligt med masser af bakterier. Når man tænker over det, kan det faktisk undre, at de fleste heste ikke konstant går rundt med betændte eller angrebne hove og såler. Hestens hov er udstyret med en selvrensningsmekaniske, der bidrager til at holde hovens sundhed i balance og bakterierne i omgivelserne i skak. Hvis denne mekanisme sættes ud af spil kan der opstå infektion i hoven, der kan føre til at hesten får sur stråle. Hvad er sur stråle? Sur stråle er en infektion af strålehornet i strålen, der fører til forrådnelse af hoven. Hornet bliver undermineret, bliver blødt, smuldrer eller trævler. Ofte bemærkes en fæl sur lugt fra hoven (heraf navnet), og i strålens kløfter ses ofte noget sort puds eller blødt sort væv. Hvis ikke der gribes ind overfor infektionen på dette stadie kan den sure stråle udvikle sig videre, skabe forrådnelse af store dele af hoven og resultere i haltheder hos hesten, som i sidste instans kan gå hen og blive kroniske.   Hvad skyldes sur stråle Det er en udbredt opfattelse, også i diverse litteratur, at sur stråle skyldes dårlig staldhygiejne og forurenede bakteriefyldte omgivelser, der gør at bakterier invaderer de bløde hovdele og forårsager infektion. Dette er ifølge den nyeste videnskab imidlertid ikke hele sandheden.  Hesten er udstyret med en naturlig hovrensningsmekanisme, som rent biomekanik har den effekt, at den forårsager at hoven og sålen flekser i bevægelse, og herved gør det næsten umuligt for snavs og bakterier at få fodfæste og bygge op i hoven. Det er samme mekanisme som gør at f.eks. barfodsheste ofte har mindre snavs samlet i hovene når de renses, end heste der går med sko, hvor den naturlige mekanisme til at slå komprimeret jord og andet organisk materiale ud af hoven, ofte er kompromitteret. Begrænsninger i hovens biomekanik Kompromittering af hovens selvrensningsmekanik synes med den seneste forskning netop, at være den langt væsentligste årsag til at hesten får sur stråle. Forskere har undersøgt hestehove under forskellige forhold. En meget stor andel af de heste der bliver holdt efter de bedste standarder for hestehold, får ofte sur stråle, medens heste der lever under tilsyneladende meget beskidte forhold, aldrig har problemet.  Utilstrækkelig hovpleje, utilstrækkelig motion og haltheder hos hesten, reducerer effektiviteten af hestens biomekaniske selvrensningsmekanik i hoven, og øger sandsynligheden for ophobning af snavs og bakterier i hoven og hermed risikoen for infektion.  Kroniske haltheder f.eks. kan forårsage ændret vægtfordeling på hoven, som reducerer udvidelse af hoven i hælområdet, og formindsker sliddet på hovvægen. Dette forårsager et hælen vokser sig længere og reducerer bevægelsen i sålen og strålen bliver smallere. Hesten bliver ude af stand til selv at rense disse snævre smalle kløfter i hoven, hvorved bakterier lettere bliver fanget og lukket inde. Ukorrekt og uregelmæssig hovpleje kan give tilsvarende problemer, da det fører til at hovens balance ændres uhensigtsmæssigt og hermed underminerer hovens selvrensningsmekanisme. Det siger ligeledes sig selv, at for at hovens selvrensningsmekanisme skal kunne fungere, er det væsentligt at hesten bevæger sig og bliver regelmæssigt motioneret, for at forhindre at organisk materiale pakkes ned i hoven og sætter sig fast i strålekløfterne. Behandling Har hesten først fået sur stråle, er det i milde tilfælde heldigvis let at behandle. Der findes ind til flere kommercielle produkter på markedet, der effektivt behandler sur stråle. Dog skal man se kritisk på mulige bagvedliggende årsager, såsom, ukorrekt hovbalance, haltheder, eller utilstrækkelig motion, for hvis der ikke rettes op her, vil infektionen temmelig sikkert komme igen. Derfor skal egentlig behandling have fokus på at genskabe biomekanisk ligevægt, for at fremme fleksibiliteten i hoven og afstødelse af dødt væv og snavs. Når det døde væv er fjernet, kan der behandles med grundig vask og tørring, antiseptiske midler, tovtjære m.m. Husk at tage dyrlægen med på råd, da det er muligt at overbehandle en infektion og herved forårsage kemiske reaktioner eller tilføre andre skader til området. Konklusion Sur stråle hos hesten har tidligere ofte været brugt som en stigmatisering af hesteejere eller af dem der er ansvarlige for staldens og foldenes hygiejne. I dag er det imidlertid klart, at selv heste der bliver holdt efter alle kunstens regler kan få sur stråle, særligt hvis hestens hove ikke er i balance. Ved hjælp af daglig og korrekt hovpleje, kan man gøre rigtig meget for at forhindre lidelsen i at opstå - selv hos heste med meget ringe hovkvalitet, ligesom lidelsen i de tidlige stadier er relativ let at behandle.     