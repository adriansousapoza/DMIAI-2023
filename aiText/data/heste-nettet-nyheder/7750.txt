Startskud på internationalt dressurstævne i Bernstorffsparken
2011-05-27T07:43:42
Det er kun få dage siden at den sidste springrytter forlod ridebanen i Bernstorffsparken, og allerede i morgen går startskuddet på det CDI3* internationale dressurstævne. Hele dansk dressurelite er repræsenteret, ligesom publikum kan se frem til at se og gense dressurryttere i topklasse fra yderligere 9 nationer. Sportsrideklubben, der står bag det internationale stævne, har arbejdet på højtryk for at nå at omdanne stævnepladsen til et nyt set-up. Udover omflytning af telte, stævnestald og hegn, har det naturligvis krævet mere en blot god planlægning at få anlagt en dressurbane på topniveau, ovenpå den eksisterende græsbane. Stærkt deltagerfelt - også i den nationale Grand Prix Allerede fra fredag morgen kl. 8.00 går det løs. Stævnets åbningsklasse er den nationale Grand Prix - Bernstorffs Cup, en klasse hvor publikum kan glæde sig til at se toppen af danske dressurryttere i startfeltet. Den første ekvipage som rider op af midterlinien på den nye dressurbane, bliver publikumsfavoritten Andreas Helgstrand på stjernehoppen Polka-Hit Nexen. Deltagerlisten til den nationale Grand Prix er i det hele taget spækket med spændende danske ekvipager, f.eks. Daniel Bachmann på Donna Silver, Joachim Chr. Thomsen på Lusingando og Michael Søgaard på Pari-Cash Foldager. I den internationale Grand Prix kan stævnet også bryste sig af et deltagerfelt i topklasse. Her er trækplastrene Nathalie zu Sayn-Wittgenstein som har sin danske GP-debut på Horsebos Smarties, Sune Hansen på Blue Hors Romanov, Andreas Helgstrand på hans nye håb 11-årige Marron, den tidligere danske landsholdsrytter Per Sandgaard som sammen med sin faste partner, svenske Peter Markne bliver et glædeligt gensyn under de danske faner. Dressur for hele familien First Horse Grand Prix afholdes fra den 27.-29.maj i Bernstorffsparken i Gentofte. Stævnet er et af Danmarks største med mulighed for at se dressur på absolut topplan. Med både minispringbane og stort udstillingsområde er der lagt op til tre forrygende dage, hvor hele familien kan gæste Bernstorffsparken og se dressurens stjerner på tætteste hold. Lørdag og søndag morgen kan desuden opleves ponydressur med nogle af de bedste danske ponyryttere til start.  Følg nyhederne fra stævnet på www.firsthorsegrandprix.dk eller på www.facebook.com/spr.dk. Startlister og resultatet kan også findes på stævnets website under program. Nyhederne kan selvfølgelig også følges her på Heste-Nettet, hvor der hele weekenden rapporteres direkte fra Bernstorffsparken.