Karina i kamp med eliten
2011-05-22T10:29:29
Karina Truelsen og den danskavlede Quite Quick (DV e. Quite Easy/A'Khan Z avlet af Andreas I. Rudbæk) var ret hurtige i dagens første konkurrence i Parken, den 1.40m store Danske Detail Ejendomme Cup. Man skal dog stå tidligere op for at slå irerne når konkurrencen består i ridebanespringning på tid. Det beviste den tidligere verdensmester, irske Dermott Lennon og Hallmark Elite da de med frække vendinger og i strakt galop skar næsten 8 tiendedele af et sekund af Karina og Quite Quicks tid på 35,23 sekunder i anden fase.  Dermott Lennon og Hallmark Elite. Foto: JP-Photo.dk Franske Stephane Lafouge og Pontiac (KWPN e. Lisco/Enrico) prøvede efter bedste evne at hænge på de to førstplacerede, men det blev altså kun til en 3. plads.  Søren Møller Nielsen blev næstbedste dansker i klassen da han red Gazette Ask (DV e. Baloubet du Rouet/Grannus avlet af Stutteri Ask) fejlfrit i hovedrunden men måtte i omspringningen indkassere et enkelt nedslag og en fejl for overskridelse af tid. Dermed sluttede de to uden for placeringsrækkefølgen som nummer 13.  Søren Møller Nielsen og Gazette Ask. Foto: JP-Photo.dk