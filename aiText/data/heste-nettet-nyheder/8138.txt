Auktionsheste vises frem hos Schou & Skouboe 
2011-10-13T21:20:15
På mandag, den 17. oktober, er der fra klokken 17 mulighed for at se de heste, som skal sælges på auktion hos Danish International Sales i forbindelse med det store JBK Horse Shows i Odense.  Fremvisningen foregår hos Schou & Skouboe på Tågerup, som ligger tæt på Sommersted og lige uden for Kolding. Schou & Skouboe står sammen med JBK Horse Shows bag auktionen, og springrytterne Andreas og Christian Schou fra Schou & Skouboe har også været med til at udvælge de heste, som er med på auktionen. I udvælgelseskomiteen sidder desuden Andreas Helgstrand, som står for dressurhestene, Bo Kristoffersen, Rolf Göran Bengtson og Rudolf Zeilinger.  Der er 35 heste med på auktionen, som finder sted fredag den 21. oktober klokken 21 i Odense Kongress Center. Det er 22 springheste og 13 dressurheste i alderen fra føl til seks år. Ved fremvisningen hos Schou & Skouboe på mandag er det springhestene, der fremvises først.