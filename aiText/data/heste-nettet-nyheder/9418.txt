Bitten blev verdensmester! 
2012-09-25T19:59:08
Bitten Jensen trak lørdag den 15. september det længste strå, da hun trods et ødelagt sulkyhjul i den sidste afdeling hentede andenpladsen og samlede point nok til at vinde det første uofficielle verdensmesterskab for kvindelige travkuske. Tidligere på dagen på Jydsk Væddeløbsbane blev der sat verdensrekord i antal heste, der deltog i det samme træningspas. Senere fik banen så en verdensmester, godt nok kun en uofficiel en af slagsen, da Bitten Jensen vandt VM for kvindelige travkuske på Taranto-banen i Italien.   Inden sidste og fjerde afdeling lå Bitten Jensen i kamp med den hollandske deltager Hiltje Tjalsma om guldet, men heldigvis fik danskeren gode råd, inden hun kørte til start. »Jeg havde anden række i den sidste afdeling, og her havde jeg fået at vide, at jeg for alt i verden ikke måtte blive i ryg på den foranliggende, der nok ville tage spids. Jeg gjorde, som de sagde, og kom så siden frem i en blød dødens og gjorde så alt, hvad jeg kunne for at holde den new zealandske deltager lukket inde i sækken. Men hun kørte lidt tæt i opløbet og ramte mit ene sulkyhjul, der punkterede. 30-40 meter fra mål kunne min hest så ikke holde stand længere, men jeg holdt andenpladsen,« fortæller Bitten Jensen, som nu både er officiel europamester og altså uofficiel verdensmester.   I den sidste afdeling måtte Bitten Jensens værste modstander, den hollandske, ikke være bedre placeret end nummer syv. Hun blev nummer otte. »Men der var rigtig meget at holde styr på i opløbet. Der blev gået til vaflerne, og en enkelt hest galoperede også i mål, men jeg havde svært ved at se, om det gav indflydelse på det endelige resultat. Det gjorde det heldigvis ikke,« fortæller Jørgen B. Pedersen, der som repræsentant fra FDT, var rejst med Bitten Jensen til støvlelandet.   Sabine Klettenhofer fra Østrig besatte tredjepladsen.   Af Hestesportens Medier  Bitten Jensen er nu både europamester og verdensmester. Foto: FEGAT.