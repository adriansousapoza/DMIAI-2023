Tyske OL-profiler tager hul på World Cup-sæsonen i Odense
2012-09-19T13:12:24
De foreløbige tilmeldinger til JBK Horse Shows i Odense er så småt begyndt at tikke ind. Som traditionen byder, tiltrækker sæsonstarten for Reem Acra FEI World Cup Dressur-turneringen stærke navne fra verdenseliten. Den tyske medaljevinder fra OL i London, Helen Langehanenberg, er blandt de navne, der sætter kurs mod Odense.   OL-topmøde i Odense De danske OL-dressurryttere meldte for nylig deres ankomst ved JBK Horse Shows. Nu får de lejlighed til at ride mod i hvert fald et par deres konkurrenter fra OL. Den tyske sølvmedaljevinder for hold, Helen Langehanenberg, har indgivet foreløbig tilmelding til i Reem Acra FEI World Cup. Hun rider ikke sin OL-hest men hesten Fürst Khevenhüller i Odense. Langehanenberg var i øvrigt også til start i World Cup´en i Odense sidste år, hvor hun sluttede som nummer to på hesten Responsible. 4. rytteren på det tyske OL-hold, Anabel Balkenhol er også foreløbigt meldt til start. Balkenhol medbringer sin OL-hest Dablino. Christoph Koschel der tidligere red Anna Kasprzaks Donnperignon på det tyske landshold er meldt til start i CDI3* Grand Prix. I ponyklasserne er Sophie Kampmann og Paulina Holtzknecht tilmeldt. Glæd Jer til masser af topridesport i Odense!    Helen Langehanenberg og Damon Hill (Arkivfoto: JP-Photo) 