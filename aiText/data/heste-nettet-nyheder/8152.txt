Rod i registreringerne hos hestefoderbranchen 
2011-10-18T14:00:12
Hesteejere må kun købe foder fra virksomheder, der er registreret hos Fødevarestyrelsen. Den regel gælder, fordi det skal være muligt for myndighederne at spore og stoppe salg af eventuelt sundhedsskadeligt foder hurtigt og effektivt.  Men en stikprøveundersøgelse gennemført af Fødevarestyrelsen hos en række hestefoderproducenter viser, at en ikke ubetydelig del af deres forhandlere ikke havde papirerne og de lovpligtige registreringer i orden. Nu følger Fødevarestyrelsen op med yderligere kontrol- og rådgivningsbesøg. I EU regnes heste for fødevareproducerende dyr på linje med bl.a. køer, grise og høns - mange europæere spiser faktisk en del hestekød. Derfor skal hestefoderforhandlere registreres på lige fod med andre virksomheder eller forhandlere, der sælger foder til andre fødevareproducerende dyr. Fødevarestyrelsen har under kontrol- og rådgivnings-kampagnen informeret hesteejere og branchen om registreringspligten i forskellige hestefagblade. Ligeledes er hesteejerne blevet gjort opmærksom på, at de ifølge lovgivningen ikke må købe foder til deres heste hos forhandlere, der ikke er registreret hos Fødevarestyrelsen. Fødevarestyrelsen fortsætter kontrollen af, om virksomheder, der skal være registreret ifølge foderhygiejneforordningen, faktisk er registreret. Kilde: Fødevarestyrelsen