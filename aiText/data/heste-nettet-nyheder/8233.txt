Ny rytter på Blue Hors
2011-11-11T13:49:17
Thomas Lassen er nu tilbage på Blue Hors.  På Blue Hors' hjemmeside fortæller de, at Thomas Lassen skal hjælpe med at varetage uddannelsen af staldens yngre heste.  Thomas Lassen, der senest har været ansat som rytter på hingstestationen Højagergård, har fået ansættelse på Blue Hors, hvor han skal varetage ridningen og uddannelsen af nogle af de yngre heste. Uddannelsen af staldens ældre heste varetages fortsat af berider Maria A. Andersen og berider Allan Grøn.  Thomas Lassens karriere som professionel rytter startede på Blue Hors i Randbøl i 2003, da Andreas Helgstrand var førsterytter. Den dengang 22-årige Thomas Lassen havde succes på stutteriet med bl.a. guldmedaljehoppen Lara Stensvang (senere mor til hingsten Blue Hors Dexter) med hvilken han bl.a. blev nr. 2 i Dansk Varmblods Unghestechampionat.  Thomas Lassen tog fra Blue Hors til Norge til et job på Andreas Helgstrands tidligere arbejdsplads Stall K, og vendte herefter tilbage til Danmark.  Thomas Lassen har på Højagergård stået for uddannelsen af stutteriets sorte tophingste, Uno Don Diego, Uno Don Diablo, Prinz K3 og senest ERA Dancing Hit, årets fløjhingst ved Dansk Varmblods hingstekåring. Med Uno Don Diego var Thomas Lassen bla. repræsenteret i Verden til VM for unge heste.  Stutteri Højagergaard har dog allerede fundet ny rytter til at varetage træningen af stutteriets tophingste, idet Ditte Mikkelsen tiltræder stillingen. Ditte Mikkelsen er to gange dansk mester for ungryttere og driver desuden en træningsstald ved Skanderborg.