Charlotte von Rönne dobbelt vinder i DM-kvalifikationen
2013-05-11T12:09:24
Andreas Schou på tredjepladsen efter de to første runder af First Senior DM ved det store stævne på Tågerup.  Kun fire ekvipager - tre ryttere - klarede at ride fejlfrit i begge runder af kvalifikationen til First Senior DM ved stævnet på Tågerup. Charlotte von Rönne klarede oven i købet dobbelt fejlfri runde på begge sine heste. Hun vandt på Cartani i samlet tid 154,39 og blev nummer to på Quibble N med 155,50. På tredjepladsen kom en af stævnets værter, Andreas Schou på Vikaldi K i 156,06. På fjerdepladsen kom den sidste med dobbelt nulrunde Linnea Ericsson på Party Dance i 157,12. Femtepladsen gik til Thomas Velin på Chopin van het Moleneind, som sluttede med 1 fejl fra første runde. Han var fejlfri i anden.  I alt kom 33 ryttere til start i første runde. Emilie Martinsen skulle have startet Carisma, men meldte fra på grund af sygdom. Seks af rytterne opgav at starte anden runde. I første runde var otte ryttere fejlfri, mens det i anden runde også var otte, men kun fire med dobbelt 0.  Der kan hurtigt vendes op og ned på resultaterne med to runder. Sidste års danmarksmester Søren Nørgaard var fejlfri i første runde på Tailormade Cavetta men fik fire fejl i anden og på Tailormade Esperanza de Rebel var det lige omvendt. Den anden af arrangørerne Christian Schou fik fire fejl på Balougraph i første runde, men var til gengæld fejlfri i anden runde. Sidste års sølvvinder Kim Henriksen Gørklitgårds Montana var fejlfri i første runde, men fik fem fejl i anden. Tina Lund havde to heste til start, men A-dur udgik med to værgringer i første runde. På Zamiro havde hun 0 fejl i første runde, men otte i anden.  Så det hele er stadig meget åbent, når finalen rides over to runder på søndag. De 20 bedste ryttere er med her.  Charlotte von Rönne på Cartani, hun var også fejlfri på Quibble N.  Andreas Schou var fejlfri på Vivaldi K.  Charlotte von Rönne stillede til præmieoverrækkelse på Quibble N. Præmien blev overrakt af Janne Langhoff.