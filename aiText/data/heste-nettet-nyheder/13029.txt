Tre danske placeringer ved sæsonstart i Luhmühlen
2017-03-29T22:33:28
Ved det internationale stævne i Luhmühlen i dag blev det til tre danske placeringer. Dermed ser den kommende sæson meget lovende ud for dansk militarysport.   Traditionen tro starter mange sæsonen ud med CIC2* i Luhmühlen. Også fire danskere havde begivet sig til det tyske: Peter Flarup, Mia Hastrup, Hanne Wind Ramsgaard og Tia Lundemose Andersen.   Peter Flarup har sidste år vist at han har fået uddannet Stald Mejses Frankie rigtigt godt og således viste han også i dag at de hører til i den absolutte top af dansk military. Efter dressuren lå de nummer to, med en bom på springbanen blev det til en tredjeplads derefter. Lidt fejl på tid i terrænet og Peter kunne slutte på en fjerdeplads med 54,9 straf. Peter har allerede kvalifikationerne på plads til sommerens EM.   Hanne Wind Ramsgaard havde ikke den bedste sæson sidste år, men ser ud til at have fundet formen her til sæsonstart. Hun blev næstbedste dansker på Vestervangs Arami. De blev placeret som nummer otte med 63,9 straf.   Tredjebedste dansker blev Mia Hastrup på Constantin M. Hun fik lige klemt sig ind på den sidste placering med 67,9 straf. Specielt en forbedring på springbanen var med til at sikre dette resultat. Mia er den eneste anden dansker, ud over Peter, der allerede har kvalifikationerne på plads til sommerens EM.   Tia Lundemose Andersen lagde for første gang ud i 2*. Det blev til en enkelt uden om på terrænbanen, hvilket absolut er tilfredsstillende. Mia ramte aldrig rigtigt rytmen på sin anden hest Shjabrina, som hun valgte at trække midt på banen.