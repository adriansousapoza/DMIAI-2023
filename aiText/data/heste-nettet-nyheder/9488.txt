Stinna Tange: Intet er så skidt, at det ikke er godt for noget
2012-10-20T12:16:25
Natten til mandag den 24. september blev Stinna Tanges trailer og dermed også specialsyede sadler stjålet. Heste-Nettet har mødt Stinna til JBK Horse Shows, og hun fortæller, hvorfor det hele alligevel ikke er helt skidt.   "Faktisk blev traileren fundet, og så blev jeg selvfølgelig vildt glad. Men øv, sadlerne var der ikke. De har endda også taget min striglekasse. Det virker helt åndssvagt."   Heldigvis var sadlerne forsikret, og Stinna har nu fået en ny sadel, der ligesom hendes tidligere sadler er specialsyet, så den passer perfekt til hende, men er helt uden værdi for andre.   "Det gode er, at den nye sadel er endnu bedre. Den har fået lidt mere støtte, og så er den hævet en smule ekstra, hvilket viser sig at være helt perfekt for Selento. Han går faktisk langt bedre end nogensinde, og jeg glæder mig helt vildt til at komme ud og vise ham frem i Varde den 3. november! Så intet er så skidt, at det ikke er godt for noget."   Udover begejstringen for den nye sadel, mener Stinna dog også, at det har hjulpet på Salentos humør at de tog ham hjem i en nybygget udeboks.   "Jeg kan slet ikke med, hvis min hest ikke kommer nok på fold, og nu får han mange timer ude om dagen. Han er bare blevet så glad, og han hopper ikke til side for noget mere. Han er meget mere afslappet og ridelig. Jeg tror altså også, at det hjælper, jeg har sat ham på foder fra Pavo."   Stinna er kun til JBK Horse Shows i dag, lørdag, hvor aftenen for hendes og mange andres vedkommende slutter med den store rytterfest.  JP-Photo.dk