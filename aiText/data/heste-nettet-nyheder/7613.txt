Sommerauktion i Dansk Varmblod   Opdateret
2011-04-13T15:38:21
Sommerauktionen er aflyst, da det ikke har været muligt at finde tilstrækkeligt med heste af en passende kvalitet. Dansk Varmblods Sommerauktion den 10. juni 2011 på Vilhelmsborg Samtidig med at mange ryttere, beridere og hestehandlere søger efter egnede heste, står der rundt om hos avlerne unge danske varmblodsheste, som endnu ikke er averteret til salg. Ved at indbyde avlerne til at komme med salgsheste i alle prisklasser, giver Dansk Varmblod rytterne mulighed for at gøre en god, direkte og åben handel, der tilfredsstiller både køber og sælger. Sommerauktionen er åben for alle Dansk Varmblodsheste i alderen fra 3 år og naturligvis for heste i alle prisklasser. Selve auktionen starter kl. 19 fredag den 10. juni og allerede fra kl. 16 bliver hestene fremvist for interesserede købere, der også har mulighed for at ride en kort tur på heste, som de finder interessante. Inden auktionen starter arrangerer Dansk Varmblod fællesspisning i ridehallen. Har man en Dansk Varmblods registreret hest, som man ønsker at sælge, så kan man tilmelde den Sommerauktionen ved at sende en mail til Dansk Varmblods sekretariat senest den 13. maj til cl@varmblod.dk med angivelse af hestens navn og registreringsnummer, samt navn, adresse og telefonnummer på sælger. Så vil man blive kontaktet af sekretariatet for nærmere information.  Det kræves, at hestene er røntgengodkendt i gruppe I eller II og at de møder med en klinisk handelsundersøgelse, der ikke er ældre end 14 dage på auktionsdagen den 10. juni. Tre uger forud for auktionen skal de tilmeldte heste møde til en besigtigelse og foto-/videooptagelse på Sjælland eller i Jylland. Video og foto bruges til effektiv markedsføring af auktionens heste. Dansk Varmblod har oplevet en stigende interesse fra både ind- og udland, og har haft succes med at formidle flere heste i den seneste tid. - Vi håber naturligvis på stor opbakning fra avlere/hesteejere samt fra interesserede ryttere og hestehandlere. Håbet er at kunne vise mellem 50-70 heste på Sommerauktionen. Det er samtidig vores håb, at kunne gøre dette til en tradition, siger Casper Cassøe. Det er hans erfaring, at der rundt om hos avlerne står mange, særdeles interessante ungheste og venter på en rytter, så han forventer, at interesserede kan gøre en god handel på Vilhelmsborg. Kilde: Pressemeddelse 