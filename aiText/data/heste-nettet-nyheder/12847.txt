100.000 euro for et embryo
2017-02-20T00:29:12
Salg af embryos er ved at være det nye sort indenfor køb og salg af heste. Zangersheide har været et forgangs-avlsforbund, men det ser ud til at trenden fortsætter rundt til andre auktioner. I sidste uge blev der for første gang afholdt en embryo-auktion i Sharjah Equestrian og Racing Club. Det var med stor spændning, at arrangørerne så frem til denne auktion - og stor glæde, da auktionen gik rigtigt godt. Gennemsnitsprisen blev 24.950 euro pr. embryo, og topscoren var en helsøster- eller bror til Flora Mariposa, efter sidste bud endte på hele 100.000 euro fra en belgisk køber! Flora Mariposa har gået alt, hvad en hest kan gå i international springsport med Penelope Leprevost i sadlen. Der var i alt 20 embryos til salg, som alle bliver født et sted mellem marts til august. Ud over søsteren eller broren til Flora Mariposa, var der en række andre markante embryos til salg. Der var bl.a. en Cash du Plessis/Diamant de Semilly på en hoppe, som er helsøster til verdensstjernen Quickly de Kreisker, der blev solgt for 20.000 euro. Der var også en Cornet Obolensky på en helsøster til Arko III til salg, som blev solgt for 30.000 euro, samt endnu flere interessante embryos. Arrangørene regner med at være klar til endnu en auktion næste år, efter at dette års auktion gav intet mindre end en samlet salgspris på 499.000 euro. Kilde: flandersfoalauction.be