Jennifer slog til igen i 5-års finalen
2012-10-21T15:13:26
  Med en suveræn hurtig runde på den super forsigtige hoppe Cleopatra, kunne Jennifer Fogh Pedersen for få øjeblikke siden igen lade sig hylde som vinder af en championatsfinale.   Cleopatra (Hann. e. Chacco-Blue/Acord II opdrætter Vera Fürst, Tyskland) sprang I hovedrunden til karakteren 8,2 der som den næstbedste karakter var adgangsgivende til omspringningen for de 5 højeste karakterer. Cleopatra. Foto: CS-Foto.dk   Linnea Ericsson guidede rutineret den hollandske hoppe Corette (KWPN e. Sydney/Elcaro opdrætter H.J. Scherphof, Holland) rundt på banen i næsthurtigste tid og indtog dermed 2. pladsen. I hovedrunden havde Corette sprunget til karakteren 8,1. Corette. Foto: CS-Foto.dk   Et godt forsøg gjorde Renee Ulvsbjerg på den kraftfuldt springende Coolio (Holst. e. Contender/Quintero opdrætter Hans Joachim Ahsbahs), da hun satsede alt på den sidste forhindring og galoperede derhen i et højt tempo. Uret stoppede på 35,90, knap 1,4 sekunder langsommere end Linnea Ericssons tid og dermed blev det til en 3. plads. Coolio. Foto: CS-Foto.dk   Rikke Haastrup Kristensen satsede også på den utroligt velspringende men store hoppe Cathalina (DV e. Corratus/A'Khan Z opdrætter Mads Hummelshøj). Desværre blev det til en misforståelse i dobbeltspringet og Cathalina forsøgte halvhjertet at springe af på et enkelt galopspring, hvor der skulle være to og det resulterede i et nedslag på udspringet. En 4. plads måtte Rikke og Cathalina dermed tage til takke med. Cathalina. CS-Foto.dk   Anna-Lena Ewert lagde som første rytter godt ud på Bjerglunds Catch Me (Holst. e. Cormint/Kilian opdrætter Henrik Petersen) og red efter en topplacering, men et enkelt nedslag satte dem tilbage og de sluttede på 5. pladsen. Catch Me. CS-Foto.dk   Se de samlede resultater i dette link  