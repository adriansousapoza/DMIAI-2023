Den grimme ælling på fire ben 
2012-08-25T14:34:07
Karrieren for derbyhesten Runaway blev ikke indledt på allerbedste vis. Faktisk valgte hestens træner at 'nulstille' sit arbejde med hesten, da derbysæsonen stod for døren. Og det har på magisk vis hjulpet til en plads i derbyet. Selv om Runaway har fire ben og er travhest, er der visse ligheder mellem den og H.C. Andersens 'Den Grimme Ælling'. Meget er ændret fra de første kluntede skridt, Runaway tog på travbanen i Charlottenlund, til nu at være deltager i årets største travløb, DFDS Seaways Dansk Trav Derby. »Man kan godt sige, at der er lidt Den Grimme Ælling over Runaway. Han var meget urutineret i begyndelsen af sin karriere. Han så og hørte alt og var længe om at lære faget som travhest,« siger Kirsten Carstensen, der ejer Runaway med sin mand, Harry Carstensen, der har opdrættet. Det lykkedes derfor slet ikke Runaways træner, Axel Jacobsen, at få Runaway til i sin første sæson som travhest at vinde løb. Det meste endte i galop, men så valgte han meget snedigt, da derbysæsonen som fireåring skulle begynde, at anskue tingene på en ny måde. »Han behandlede Runaway som en ren nybegynder trods de starter, hesten faktisk havde gjort som treåring. Og det er heldigvis gået godt. Runaway er blevet mere fortrolig med det hele og klarede via en andenplads i sin derbyprøve at nå til derbyet,« siger Kirsten Carstensen. Kun lidt ekstra nerver Der er ingen tvivl om, at Runaway er en stærk hest, så på det punkt behøver hverken træner eller ejere at bekymre sig. Runaway har kræfter nok til derbyets krævede distance på 3.000 meter. Selv tager ejerparret derbyet som en oplevelse og sætter ikke forventningerne for højt. »Der er nok lidt ekstra nerver på, men jeg tror faktisk, at både Harry og jeg tager det ganske afslappet. Det har vi gjort hele tiden og har sagt til hinanden, at lykkedes det ikke at komme med i derbyet, så ville vi være rigelig tilfredse med trøstløbet. Men nu har Runaway gjort det, så vi glæder os selvfølgelig meget til derbyet,« siger hun.Kigger forbi hver dag Såvel Kirsten som Harry Carstensen har altid haft travsporten tæt inde på livet. Harry Carstensen er tidligere træner på Charlottenlund Travbane. Kirsten Carstensen virkede i mange år som banespeaker på banen. Hendes stemme kan stadig i båndede versioner høres, når der gives kommandoer til de aktive. »Vi bor i dag i Helsinge, mens Runaway står opstaldet i Fredensborg hos sin træner. Axels sambo Lotte Larsen står for at ridetræne Runaway, men vi kan slet ikke holde os væk, så vi kigger forbi stalden hver dag,« indrømmer hun. Forhåbentlig hjælper hestens egen statistik med et godt derbyresultat. I alle starter, hvor Runaway ikke har taget et par galophjælpetrin, har den enten vundet eller er blevet nummer to. Alene en andenplads i derbyet vil være 278.000 kroner værd. Der er rekordstore 695.000 kroner til vinderen. Af Hestesportens Medier  Kirsten Carstensen med træner Axel Jacobsen og øjestenen Runaway ved sejren 2. maj. Foto: Lasse Jespersen/ Travfotos.