International fokus på ridehjelmen
2011-12-29T21:15:02
Siden den amerikanske landsholdsrytter Cortney King-Dye i 2010 kom ud for et voldsomt uheld under træning, har internationale dressurryttere sat fokus på brugen af ridehjelm.  I USA har flere Grand Prix ryttere taget brugen af ridehjelm til sig, hvor især den anerkendte Heather Blitz er gået foran som en rollemodel.  I Canada er man gået skridtet videre, og det canadiske rideforbund har sammen med dets dressurkomité besluttet at alle dressurryttere skal bære ridehjelm ved alle nationale stævner. Denne regel træder i kraft per 1. januar 2012.  I Europa er man knap så fokuseret på emnet, om end Isabell Werth valgte at sætte fokus på sikkerhed og mode, da hun til det internationale stævne i Frankfurt lige før jul, red på banen iført guldfarvet sikkerhedshjelm og matchende dressurkjole med gyldent foer.