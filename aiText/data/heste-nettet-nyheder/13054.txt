MRSA-bakterier nu i danske heste!
2017-04-19T09:16:44
På TV2 nyhederne her til morgen kunne man erfare, at der nu er fundet de farlige MRSA-bakterier i 17 ud af 401 undersøgte danske heste. Myndighederne vil dog i første omgang ikke tage nye forholdsregler i brug for sygehuspersonale, rideklubber eller andre mennesker der omgås heste   MRSA-bakterier nu fundet i danske heste MRSA-bakterier har de seneste år vakt stor opmærksomhed som et kraftigt stigende problem blandt produktionsdyr og i Danmark i særdeleshed i den danske svineavl. Det har nemlig vist sig at bakterien, i visse tilfælde kan smitte mennesker, hvor den i værste fald kan føre til dødsfald.   Nu afslører en ny undersøgelse at MRSA-bakterien også er fundet i rideheste, der ofte har særdeles tæt omgang med mennesker. Det afslører den hidtil mest omfattende undersøgelse af MRSA-bakterien blandt heste i Danmark.   "Det tyder umiddelbart på, at der har været en stigning i forekomsten i den danske hestebestand", siger lektor Peter Damborg fra Københavns Universitet, ifølge Politiken, der er en af forskerne bag den undersøgelsen. Undersøgelsen blev udgivet i det internationale videnskabelige tidsskrift Frontiers in Microbiology i begyndelsen af april i år.   En gruppe forskere fra Københavns Universitet og Statens Serum Institut har undersøgt i alt 401 heste, hvoraf 17 viste sig at bære MRSA-bakterien. De fleste bar på forskellige varianter af MRSA CC398-bakterien. Det er den variant af bakterien, der er bedre kendt som husdyr-MRSA, og altså den variant, der kan smitte fra dyr til mennesker, som også er set i Mellemeuropa. Om smitten er kommet hertil fra det område, vides dog ikke, ligesom man heller ikke kender smittefaren til mennesker, men det er kendt at den kan smitte fra heste til mennesker.   Mennesker smittet fra hest Forskerne ved, at der i perioden 2004 til 2015 var mindst tre tilfælde med mennesker, der har haft den hestespecifikke MRSA-type, der er fundet. I de tilfælde har det drejet sig om tre hestedyrlæger, hvilket om, at heste-MRSA kan overføres til mennesker, men det er formentlig ikke er noget, der hurtigt spredes.   Overraskende mange tilfælde blandt heste Oplysning om MRSA-bakterier i danske rideheste får Hans Jørn Kolmos, der er professor og forskningsleder i klinisk mikrobiologi ved Syddansk Universitet, til at løfte øjenbrynene. Han har ikke selv deltaget i forskningsstudiet, men udtaler til Politiken, at flere end fire procent smittede heste er "forbavsende mange". Han mener derfor der kan være behov for at også sygehuspersonale er opmærksomme på folk, der til daglig omgås heste. Desuden er det nødvendigt at overveje, at de personer der omgås og rider heste kan være smittebærere af MRSA, når de kommer på sygehuse. Dette har sygehusvæsenet ikke på nuværende tidspunkt procedurer der er rettet mod.   Konsekvensen kendes ikke Ifølge Peter Damborg ved forskerne reelt ikke, hvad konsekvensen af den nye fremkomst af MRSA i heste i Danmark bliver. Det er reelt et mysterium, hvordan hestene har fået det, og i hvilken udstrækning det smitter til mennesker. Også på dette område er vores viden om implikationerne ved MRSA udbredelse og smitte forbavsende begrænset. "Vi ved stort set ingenting om, hvordan hestene har fået de her bakterier. Det er lidt et sort hul. Dog er den hestespecifikke MRSA velkendt i heste fra Midteuropa, så vi kan ikke udelukke, at den er spredt derfra", udtaler Peter Damborg til Politiken.   Ingen grund til ekstra foranstaltninger i omgangen med heste Umiddelbart vurderer eksperterne dog ikke at danskerne skal være nervøse for at dyrke deres passion for heste, og der er derfor ikke umiddelbart behov for yderligere forholdsregler, end dem man ellers ville have i omgangen med heste, herunder at sikre god hygiejne i omgivelserne og i omgangen med dyrene. De understreger, at man ikke umiddelbart skal være bekymret for at personer i omgangen med heste bliver MRSA-bærere.   "Personligt vil jeg ikke være bange for kontakt til heste, og jeg vil heller ikke være bekymret for at sende familiemedlemmer til ridning. For selv hvis man bliver smittet med MRSA fra heste, er den ikke mere farlig end de stafylokokker, der er i vores egen krop", udtaler Peter Damborg til Politiken.   Man ved imidlertid at der i tilfælde af MRSA smitte vil være behov for kraftigere antibiotika til at behandle bakterierne, og med de stigende resistensproblematikker hos produktionsdyr og i befolkningerne generelt verden over, er det naturligvis noget der skal vække bekymring i sundshedssektoren og blandt forskere.   Det er ikke lykkedes Heste-nettet her til morgen, at få en udtalelse fra Dansk Rideforbund om deres syn på sagen.   OM MRSA-bakterier Husdyr-MRSA er en gruppe af antibiotikaresistente stafylokokker, der kan smitte fra dyr til mennesker. MRSA-bakterien er farlig for folk med svækket immunforsvar, da den ikke kan bekæmpes med almindelig antibiotika. Hvis man får en infektion og har MRSA, skal man derfor have stærkere antibiotika, der kan have kraftigere bivirkninger.   Sidste år blev ti personer ramt af blodforgiftninger med MRSA. Seks af dem døde, herunder en smittet med husdyr-MRSA (CC398) og fra 2010 til og med 2016 er i alt 46 personer døde efter at være blevet ramt af MRSA-bakterien. Antallet af personer smittet med husdyr-MRSA steg fra 12 i 2007 til 643 i 2013 og igen til 1208 i 2016. Problemet er altså kraftigt voksende.   MRSA-bakterien er de senere år blevet til et mere og mere omfangsrigt problem i den danske dyreavl, og er vanskelig at få bugt med den. For tre år siden fandt Fødevarestyrelsen MRSA i 68 procent af de undersøgte slagtesvin. I 2016 var tallet steget til 88 procent. På baggrund heraf kom Fødevarestyrelsens MRSA-ekspertgruppe i 2014 med en række anbefalinger. En af dem var, at forekomsten af husdyr-MRSA i andre produktionsdyr end svin, såsom kvæg, mink, fjerkræ og heste, bør undersøges.   I 2005 blev der så foretaget den første undersøgelse af MRSA-bakterier blandt 100 raske heste i Danmark. Den viste ingen tegn på MRSA, og tilsvarende i 2015. Men nu viser den nye undersøgelse altså, at forekomsten af MRSA i de undersøgte heste er overraskende høj.   Kilde: Politiken / TV2      Der er nu fundet MRSA-bakterier i 17 danske rideheste blandt 401 viser en ny forskningsundersøgelse (Arkivfoto: Jp-Photo.dk)  