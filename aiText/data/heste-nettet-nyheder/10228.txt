Vallø Sportsrideklub sejrer atter i DM for holddressur
2013-09-22T23:47:23
  Rune Willum og Joachim Thomsen tog med deres elever på imponerende vis for fjerde år i streg danmarksmesterskabstitlen i holddressur repræsenterende Vallø Sportsrideklub. Denne gang var det Lene Ejby Christiansen og Maja Andresen, der fuldendte holdet  Der stillede hele 15 hold til dette års DM, der i denne weekend blev afholdt sideløbende med mellemrunde vest i DRF championaterne i Middelfart Rideklub. De 6 bedste hold kvalificerede sig til finalen, der blev afviklet i dag søndag. Finalistklubberne var: Vallø Sportsrideklub, Sdr. Hygum Rideklub, Ertebjerg Sportsrideklub, Sportsrideklubben, Bregenrød Sportsrideklub og Sportsrideklubben Aalborg.   Vinderholdet bestod foruden Rune Willum på Regent Rishøj (Rosentanz/Ravage Quintus) og Joachim Thomsen på Fürst Ferrari (Fürst Ferrari/Alabaster) af Lene Ejby Christiansen på Kjærholm's Abutsiaq (Michellino/Limelight) og Maja Andresen på Kano (e. De Noir/Lebensmann) Rune og Regent Rishøj viste et sikkert fejlfrit ridt i flot grundform med højdepunkter i meget flotte galop/skridtovergange. Parret blev belønnet med 73,167 pct. Maja Andresen og Kano, der red MB1, var holdets juniorekvipage. Kano er en dejlig elastisk hest, der indeholder megen kvalitet. Der blev også vist rigtig gode takter og mange flotte øvelser med lidt små issues hist og her. Ekvipagen opnåede samlet 68,64. Joachim administrerede den elegante, velgående og på dagen noget vågne Fürst Ferrari på bedste vis til et samlet resultat på 72,369 i MB2. På trods af at vallakken momentvis virkede mere end veloplagt lykkedes det Joachim at ride et fejtfrit program med mange højdepunkter med bl.a. meget flotte og store changementer. Lene Ejby og Kjærholm's Abutsiaq var sidste rytter på banen Prix St. Georg. Abutsiaq går med stor gangartskvalitet, men blev på finaledagen lidt påvirket af stemningen og blev noget stærk på banen. Alligevel lykkedes det på rutineret vis for Lene at få styret den tændte vallak rundt med et minumum af fejl med et samlet resultat på 68,64 pct.   Mesterskabet gik den klub, der havde opnået det bedste samlede resultat over begge dage, og da Vallø Sportsrideklub vandt både på kvalifikationsdagen og i finalen så var der ingen tvivl om udfaldet.   Sølvet gik till Ertebjerggård Sportsrideklubs hold bestående af Sidsel M. Johansen og Sopran Morsø, Karsten Hansen og Toftegårds Catalunia, Sille Engermann og Fernet D og Maja Brinkmann og Dorado.   Bronzen gik til holdet fra Sdr. Hygum Rideklub bestående af Malene Ebbesen og Rosenkavalier, Michaela Tækker og Landlyst Landia, Marie Louise Andersen og La Dilight og Emile Kristine Brix og Ginger     Se samlet resultat her     Vinder af DM i dressur for hold 2013 Vallø Sportsrideklub