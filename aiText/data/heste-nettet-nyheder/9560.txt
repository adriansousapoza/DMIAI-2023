Succesrig travfamilie klar til ny triumf
2012-11-24T15:50:51
Familien Rudbeck fra Skive kan for tredje søndag i træk rydde overskrifterne i travets verden. Men succes på væddeløbsbanerne har også betydet afkald på andre ting.   At have væddeløbsheste betyder ofte, at hele familien må hjælpe til - eller bringe ofre i hverdagen på grund af hestene. Der skal bruges meget tid på hver enkel hest, hvis man skal gøre sig forhåbninger om succes.   Men der har stort set kun været positive tal på bundlinjen hos familien Rudbeck fra Skive med massevis af sejre i store danske travløb. Og heldigvis står Peter Rudbeck ikke alene med tingene. Han henter stor hjælp og ikke mindst forståelse og interesse fra resten af familien.   »Jeg har ikke nogen stor andel i hestenes succes. Jeg kan hjælpe lidt i hverdagen med at trække hopperne til og fra fold, men hingstene holder jeg mig fra. Og så hjælper jeg lidt til om aftenen med at ordne bandager og skifte dækkener. Træningen står Peter og vores søn Rolf primært for,« siger Peter Rudbecks hustru, Ingrid Jørgensen.   »Stod det til Peter, ville han nok også helst klare det hele selv, hvis tiden tillod det. Peter er meget ambitiøs og ved lige, hvordan tingene skal gøres. Hele familien har været med i så lang tid nu, at vi ikke stiller spørgsmålstegn ved, hvordan det skal gøres. Det er ikke længere bare Peters heste, det er også blevet til vores heste,« siger hun med et stor smil på sine læber.   Ferie er et afsavn Men flere løbsheste og følhopper i stalden, skal familien selvfølgelig hele tiden have styr på hverdagen, når der også skal passes skole, andre fritidsinteresser og det nødvendige lønarbejde.   »Ferie sydpå har vi aldrig prøvet, og det har vi da også ind i mellem, forståeligt nok,- måtte høre for fra vores børn. Derfor er det også primært blevet til sommerhusferie og ikke længere væk, end at Peter kunne smutte en enkelt dag for at tage hjem og træne,« siger hun.   Hendes egen interesse for travsporten lå i øvrigt på et meget lille sted, inden hun mødte sin mand.   »Jeg har aldrig rørt en hest, før jeg mødte Peter. Men nu er jeg blevet så bidt af travsporten, at jeg ikke længere finder en undskyldning for at blive hjemme,« siger hun.   På søndag i Odense kan Sweet Home Alabama slutte sig til staldkammeraterne Therumoursaidfire og Stand And Deliver, der de to seneste søndage har hentet masser af penge og prestige på travbanen i København og i Billund.       Af Hestesportens Medier  Familien Rudbeck samlet omkring Sweet Home Alabama og kusken Birger Jørgensen Foto: Lasse Jespersen/ Travfotos.dk