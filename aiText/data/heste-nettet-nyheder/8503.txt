Nyt fra Hestekongres 2012
2012-01-29T18:53:33
Årets hestekongres blev en spændende og nyhedspræget affære. Dagen blev startet med formand Hans Marius Jørgensens årsberetning og den faglige beretning ved chefkonsulent Jørgen Kold.  Årsberetningen var præget af den situation, som hestesektoren er i lige nu og hvilke tiltag der er lavet i 2011. Hans Marius Jørgensen omtalte bl.a. konjunkturerne i hestesektoren, som har medført faldende afsætningsmuligheder og et faldende antal bedækninger og dermed føl. Forskellige emner blev nævnt i årsberetningen og her i blandt uddannelseskravet til beslagsmede, den nye hestevoldgift, skatteforhold for væddeløbsstalde, pas til alle heste og Hesteafgiftsfonden. Afgiften til hesteafgiftsfonden er steget, hvilket allerede har resulteret i flere penge til forskningen indenfor heste. Der har i flere år ikke været forsket ret meget inden for det heste faglige område, men med flere midler er der basis for at dette øges i fremtiden. Videncentret for Landbrug Heste har udarbejdet rammerne for en voldgift og det er derfor muligt at få tvister i sager vedr. heste afgjort i denne nye voldgift.   Dagens faglige beretning bar ligeledes præg af situationen i hestesektoren, men i særdeleshed også offentliggørelsen af arbejdsgruppens forslag vedr. revidering af "Lov om hold af heste". Den samlede hestesektor er gået sammen i en arbejdsgruppe med det formål at kommet med forslag til revidering af "Lov om hold af heste".   Arbejdsgruppen vil fremføre følgende væsentligste ændringsforslag: - Hestehold skal være i flertal - der skal være mindst to heste i et hestehold (kan fraviges i op til 90 dage om året) - Loftshøjden: Det foreslås, at intervallerne i kravene droppes og at højden i stedet skal være min 2,10 m eller min. 75 cm mere end hestens stangmål i min. 85 % af boksens areal. - Rumfang: Det foreslås, at rumfanget skal være min. 20 m3 x hestens stangmål, dog min. 30 m3 pr. hest i alt. - Boksstørrelse: Gulvarealet foreslås at være 1,7 m2 x hestens stangmål2 og den korteste side 1,7 m x hestens stangmål. Folings bokse foreslås at være min. 2,0 m2 x hestens stangmål2. - Lys: ca. 100 lux hvor hesten befinder sig. Lysvariationen skal svare til døgnrytmen. - Fold: Grænsen på max 20 heste pr. fold bør ophæves. Føl og plage skal på fold min. 2 timer 5 dage om ugen - motion er ikke nok. Hegnet skal være af passende synlighed. - Udeheste: Læskure kan undlades for alle heste forudsat, at hestene er forberedt til at gå ude med passende huld og pels. Der skal være drænet leje samt ly og læ.   Det skal pointeres, at dette er ændringsforslag og at det derfor ikke er sikkert, at det bliver vedtaget. Jørgen Kold nævner dog, at selv det skulle ske, at ændringsforslagene ikke vedtages, så har arbejdet alligevel været positivt for hestesektoren, da hele sektoren har stået sammen.   Ud over årsberetningen og den faglige beretning bød dagen på seks forskellige faglige indslag med forskellige emner. På disse indlæg blev der snakket hosteheste, træningsfysiologi, mavesår, hesten som eliteatlet, halthed og distancetræning. Indlæggene var af forskellig karakter, men blev alle fremført af førende personer på området. Der blev bl.a. fortalt om ny forskning på området for mavesår hos heste og hvilket fokus og tanker vi skal have, når vi træner vores heste.