Verden: Guld til Sa Coeur i 5 års finalen
2012-08-04T20:13:52
  Sa Coeur e. Sir Donnerhall/Don Davidoff blev, som det også var tilfældet i kvalifikationsrunden, redet til sejr af rutinerede Eva Möller med samlet 9,38 for Tyskland     Måske var det netop den rutinerede fremvisning, der gjorde udslaget. Det syntes i hvert fald umiddelbart at være nogle noget flotte karakterer, der blev tildelt vallakken, der ikke umiddelbart synes at stå som en ny lysende international stjerne. Han er til gengæld meget velredet og bliver præsenteret på bedste vis af Eva Möller, der virkelig får alt hvad der er muligt ud af hesten. Dertil inkasserede han et rent ti-tal for sin bestemt gode skridt. Han fik derudover 9,6 for trav, 8,9 for galop, 8,8 for ridelighed og hele 9,6 i samlet indtryk. Ved det efterfølgende pressemøde forklarede Eva Möller at hun fandt Sa Coeurs bedste kvaliteter hans store ridelighed og det faktum at han aldrig er spooky og altid er til at stole på. Disse var også de kvaliteter han demonstrerede i dag. Sa Coeur kommer senere på året under hammeren som en del af kollektionen ved P.S.I. auktionen hos Paul Schockemühle.   Sølvmedaljen gik til endnu en velredet og sympatisk hest nemlig den charmerende hingst Revolverheld e. Rockwell/Landstreicher redet af Ann-Christin Wienkamp for Tyskland. Han har gangartsmæssigt primært sin styrke i en ualmindelig stor, klar og energisk skridt (9,8). Hertil kommer en god, balanceret, rummelig og regulerbar galop (8,9). Traven kunne ønskes med større indundergriben og vinkel i hasen (8,8). Han viste sig over begge dage som en positiv hest, der synes at trives med sit arbejde som dressurhest. En rigtig "happy athlete". Hingsten er i øvrigt helbror til den kendte avlshingst Rock Forever.     Broncemedaljen gik til den skønne KWPN hingsten Duval's Capri Sonne Jr. e. Rhodium/San Remo nydeligt redet af UVM debutanten Dinja Van Liere. Capri Sonne har en dejlig udtryksfuld og taktfast trav med masser af power (9,0) skridten er løsgjort og stor (8,8). Galoppen er i super op-ad-bakke form med stort talent for samling (9,4). Han blev fremvist i flot form, hele tiden energisk med afskub og vilje. Han kunne i dag ligeså godt have taget guldet. Først på femtepladsen finder vi klassens bedste bud på en fremtidig stjerne nemlig Charmeur e. Florencio/Jazz. En helt igennem imponerende hingst med uovertruffen power og gangartspotentiale ud over alle grænser. Han tryllebinder ganske enkelt publikum med sin majestætiske fremtoning. I dag lykkedes det Emmelie Scholtens at vise skridten med færre spændinger (7,8), men desværre blev der stadig ind i mellem små uoverenstemmelser, der holder ridelighedskarateren på blot 7,8. Det ændrer dog ikke på det faktum at travkarakteren på 9,5 og galopkarateren på 9,4 lige så nemt kunne have ligget tættere på de 10.     Eneste danske hest i finalen var også første på banen nemlig Superman W e. Sunny-Boy/Sidney redet af Sanne Henningsen. Efter en ellers fin tur i den indledende runde virkede Superman W i dag lidt tvær og utilfreds fortil. Ekvipagen formåede alligevel at eflerlade et positivt indtryk. De sluttede som nummer 15 med samlet 7,78      Sa Coeur og Eva Möller (foto: JP-photo.dk)    Revolverheld og Ann-Christin Wienkamp (foto: JP-photo.dk)        Duval's Capri Sonne Jr. og Dinja van Liere (foto: JP-photo.dk)  Charmeur og Emmelie Scholtens (foto: JP-photo.dk)  