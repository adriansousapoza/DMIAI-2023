Bronze til Team Maxi i uofficielt VM i scurry-kørsel i England   Kronik
2014-10-13T22:19:32
Af Merete Norring, Randers Fotos: Steen Kristiansen, Margrethe Madsen og Merete Norring   Team Maxi - hvad er det Henriette Bendorff (kusk), Majco's Equus Maximus KNN 180 (hest) og Pernille Vestergård (groom) fra Vesterborg på Lolland udgør tilsammen et fantastisk køreteam, og de kalder sig altså Team Maxi, vel mest fordi Majco's Equus Maximus i daglig tale hedder Maxi.   I øjeblikket er Henriette og Maxi Danmarks bedste - eller i hvert tilfælde en de absolut bedste miniekvipager, som f.eks. i køredressuren blander sig med den øvrige danske elite. Helt på tværs af størrelser af hestene. Det er mere end flot.   Henry og Maxi ..og der er fokus på hesten i det team, på den fede måde. Den lille hest er bare så velplejet og velfungerende, at det er en fryd at se på. I det hele taget har Maxi og Henry (for nu at blive ved daglig tale) et højere sjæleliv sammen. De ved, hvor de har hinanden og de hjælper hinanden.   For nogle år siden stod jeg og iagttog dem i Roskilde - til dyrskuet, og min tanke var at han var urent gående. Ja, det var han sådan set også, men kun fordi han fulgte Henriettes bevægelser, og hun havde en noget dårlig dag, hvor hun gik skidt. Han fulgte hende nøje.   Henriette købte Maxi fra Ingrid Mikkelsen, da han var plag, og hun har selv trænet ham fra starten af med kørslen. Hold da op, hvor han har udviklet sig muskelmæssigt. Jeg ved også, at hun bruger omkring 3 timer på ham om dagen. Ca. 1 times kørsel og en del tid på massage og udspænding og alt det andet. Hvis hun springer over en dag er det ok. To dage gør ham knotten og tre dage er ren omsorgssvig, og Maxi er totalt tøsesur.   Maxi er efter elitehingsten Broomells Salvo KNNE 115 og Moonshinefarm Fatina Blush KNN 1868.      På trods af Man kunne godt have startet denne artikel med at fortælle, at det hele er på trods af! Det tror jeg faktisk bare ikke, at teamet gider fokusere så meget på, at det det skal være overskriften, for de starter nemlig på lige fod med alle andre.   Derfor er det hele nu alligevel på trods af Maxis korte ben. Bevares de passer til hesten, men et pony skal være 1,20 m for at starte internationale stævner, og det er Maxi ikke. Han er ifølge hingstelisten 93,5 cm. Henriette har bestemt sig for at træne ham, så han kan klare det. Det kan han - og han har stort set ikke haft en sygedag, og de blander sig med toppen af dansk køreelite.   Det er også på trods af Henriettes alvorlige sygdom SCA (kort sagt og populært kaldet ataksi), som hæmmer hende en del. Så er det helt fantastisk at se den lille intelligente pony tage over.   Fokus og træning Noget af det, som jeg beundrer Henriette for, er hendes evne og vilje til at fokusere på det, som hun har sat sig for. Hun vil det her, hun vil det på en god måde og hun gør det - rollator eller ej! Fedt - et fantastisk eksempel for andre.   Når jeg nu er i gang med at blære mig over Henriette, så kan jeg fortælle, at hun netop blevet tildelt Russ-park-prisen, og der står følgende: "Russ-park-prisen gives til en kusk / rytter / træner / team / stutteri / hestehjem ect. der gør en forskel og i særlig grad har forstået at samarbejde med, eller gøre noget helt særligt for heste/ponyers velfærd, trivsel og aktive liv. Prisen 2013 går til Henriette Bendorff & Majco´Equus-Maximus KNN 180 også kaldet "Maxi" i form af et bidragende sponsorat til VM i Scurry&Trials Driving i Sandringham UK i september 2014. "Henry & Maxi" har i særlig grad vist et enestående samarbejde i kørsel hvor de også har vist vejen og mulighederne for kørsel med mini-ponyer. Vi ønsker ekvipagen tillykke med alle de opnåede resultater - og held og lykke med VM i England og alle fremtidige aktiviteter".   Hvad er scurrykørsel? Scurry driving er showkørsel - korrekt benævnt "Double Harness Scurry Driving". Oprindelig omfattede det kun 2-spand-ponyer, der travede/galoperede en bane med kegler med bolde på - inddelt i 2 klasser: Under 12 hh og 12 - 14,2 hh (ca. 125 til 148 cm i stg.), men i dag køres der også 1-spænderklasser. Sporten kom fra USA hvor man i 1950'erne kørte "Barrel Racing" med Chuck wagons (de gamle nybyggervogne) og senere spredte sporten sig via UK til mange lande i verden, hvor man erstattede tønder til kegler med bolde på. I dag er de gamle trævogne erstattet med moderne vogne af stål og hjul med fastgummi og en sporvidde på mindst 125/130 cm. Det drejer sig om at komme hurtigst rundt på banen, hvor den korteste tid vinder. Hvis man vælter en kegle/bold er der 5 sek. fradrag i tiden - dvs. ingen point. I mange lande er Scurry Driving en fast del af de store landbrugsmesser og dyrskuer. Scurry-team fra mindst 2 organisationer rejser rundt til disse 'game fairs' hvor sporten har meget bevågenhed hos et stort veloplagt publikum. De forskellige team starter med farverige navne som: "The Beast and the Beauty"- "Dot & Dash"- "Rise & Shine" - "Woody & Buszz" - osv. og har selvfølgelig smarte køredragter på + sikkerhedsudstyr. Der spilles musik og en speaker kommer med friske kommentarer om det enkelte team - hvilket alt sammen øger spændingen. Scurry Teams er organiseret i lokale Scurry Groups som rejser rundt til de store game fairs hele sommeren. Målet er et championat i sin klasse ? Slogan for Scurry Driving er: Fast, fun and furious!      Fundraising Så er der jo det med pengene. Køresport er ret dyr, og med en pension er det ikke nemt at komme til stævner mm. Derfor tilbød jeg Henriette at hjælpe hende med at skaffe penge til hendes Englandstur. Hun havde forinden regnet ud, at den vil koste 16.000,- foruden nogle ydelser, som hun havde fået sponsorater på.   Jeg tilbød Henriette det, fordi jeg synes, at de gør det fantastisk - SELVFØLGELIG skal de til England, og selvfølgelig skal hun have økonomisk og praktisk hjælp, for hun skal bare tænke på at køre og træne sin hest. Mange andre bakker også op om hende; hendes mand Villy, børnene og mange, mange andre hjælper med stort og småt.   Nå, men altså - efter aftale kastede jeg det ud på Facebook, der blev lavet et logo, og i løbet af 3 uger var pengene samlet ind, sågar en italiener valgte at støtte. Vi har tegnet sponsorater på 250,- / 500,- / 1000,- eller andet beløb.   Uofficielt VM i Sandringham, England Teamet kørte selv til Sandringham via Frankrig i Autocamper med trailer efter. Det lovpligtige overnatnings-/hvilested til Maxi blev på ingen tid fundet via Team Maxis store følgegruppe på Facebook. Jeg har hørt, at turen i sig selv var en stor oplevelse.   Ekvipagen startede både individuelt og for hold. Der var 3 andre ekvipager, som stillede op for Danmark også. Et hold skulle bestå af et to-spand, en junior ekvipage, en enspænder og en miniature. Det ene af ekvipagerne havde en new zealandsk kusk og kørte med lånte ponyer og udstyr. Hun lånte også team Maxis groom, Pernille.   Team Maxi havde fire gennemkørsler, og lå efter andet hit til en sølvmedalje, så spændingen var stor inden det sidste hit. I Danmark fulgte Facebookgruppen med, og jeg tror, at vi alle bed negle for, om Henriettes fysik og nerver holdt til udfordringen. Det hele holdt, dog endte de på bronzepladsen kun 1/10 sekund fra sølv og under tre sekunder fra guld, som gik til en ekvipage med en pony på ca. 1,10 m.   Kendetegnende for Henriettes kørsel er, at hun kørte uden fejl, og i det review der er lavet over arrangementet, er hun fremhævet for sin pæne kørsel. Hun mener selv, at det skyldes den dressurkørsel, som hun gør rigtig meget ud af, og fordi det betyder rigtig meget for hende, at Maxi bliver kørt pænt. Det er noget, som hun virkelig har taget stilling til, og som ligger hende på sinde, og er også en af de værdier, som hendes træner Kurt Klint også lægger vægt på.   Team Maxis groom, Pernille Vestergård, blev hyldet som arrangementets bedste groom.   Så alt i alt en velfortjent super resultat for Team Maxi, og alle de der ønsker at følge ekvipagen i fremtiden er velkomne på Facebookgruppen: Team Maxi Sponsor 2014. Vi har besluttet os for at fortsætte på denne gruppe.       