Line Eghoff vinder af 1. afdeling af DM for youngriders   Reportage
2017-01-28T16:25:12
Her på Vilhelmsborg startede kl 15.00 dagens første afdeling af youngrider mesterskabet, der havde 37 ekvipager til start. Banen bestod af 12 forhindringer og i alt 15 spring, herunder en trekombination og et dobbeltspring. Banen var af en tilpas sværhedsgrad, hvor rytterne var udfordret, men absolut muligt at komme rigtigt godt igennem. I alt 5 ekvipager red banen fejlfrit og 3 med 4 fejl og en enkel med 5 fejl af dem der endte i toppen af klassementet. Martin Morse knudsen var anden rytter på banen, og med perfekt ro fik han styret den velspringende Giga Star de Tiji fejlfrit runtd på banen. Med en fejlfri rytter så tidligt i mesterskabet, blev det spændende at se om der i dette mesterskab for U21 kom mange fejlfrie. Sofie Yderstræde Bucka med Champion de Quidam RV var tredje rytter på banen. Der er to bomme der er de mest ærgerlige at rive ned - det er den første og den sidste. For Sofie blev det desværre til 4 fejl på første forhindring, men resten af banen sad lige i skabet, hvilket skulle ende med at placere hende på en 8. plads i første afdeling. Næste fejlfrie rytter kom ved start nr. 7 - det var Konstantin Deeken Künnemann med AK's Crowney. Der blev redet en rigtig fin tur, men nogen gange skal heldet være med rytteren, og det skete her et par steder rundt på banen for Konstantin. Josephine Bøgh var start nr. 10 med Van Dejk og her kom der endnu en fejlfri runde! Det var en rigtig flot tur der blev redet, og hun er uden tvivl et stærkt kort til mesterskabstitlen i morgendagens finale. Mette Meyer Jensen med Efendi blev den næste der red med kun 4 fejl. De var ikke helt enige om afstanden hen til 3a, hvilket resulterede at de nærmest landede midt i okseren - men Efendi kæmpede videre med sit hjerte af guld, og sprang fejlfrit over udspringet. Så kom Mette tilbage i rytmen, og resten af turen gik helt super. Start nr. 19 var den næste det lykkedes at ride fejlfrit - det var Christina Nielsen med Griffin 16 efter en fantastisk flydende runde med ro og overblik. Den næste fejlfrie blev start nr. 22 Line Eghoff med Hearty V. H., og også her gjaldt det at der var tale om en god runde, hvor det blev vist hvordan banen skulle rides, når der skulle rides hurtigt og fejlfrit. Med start nr. 29 fik Josephine Bøgh med Laurenz 29 en enkel bom. Hun havde allerede redet fejlfrit på sin anden hest og lå som nr. 2, så på Laurenz kunne der satses lidt for en eventuel højere placering. Desværre medførte det en let nedslag på nr. 2, men med den hurtigste hidtil med 4 fejl lagde hun sig ind på en foreløbig 6. plads med Laurenz. Den placering skulle vise sig at holde helt til det sidste. Helena Eva Blach var sidste rytter på banen, og med en enkel uoverenstemmelse på 3a, kom de super godt igen og red resten af banen fejlfrit. Med en enkel fejl tillagt på tiden, sluttede de med 5 fejl. Det betyder at vinderen af første afdeling af DM for youngriders blev Line Eghoff med Hearty V. H., andenpladsen gik til Josephine Bøgh med Van Dejk og trejdepladsen gik til Christina Nielsen med Griffin 16. Hele resultatlisten kan ses HER.    Vinder Line Eghoff under præmieoverrækkelsen i 1. afdeling af DM for youngriders.