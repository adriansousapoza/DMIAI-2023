Små ryttere underholdte i Parken
2011-05-21T16:15:02
Det var de helt små ryttere som i eftermiddags fik publikum mest op af stolene ved stævnet i Bernstorffsparken. I Haregabsgaard Pony Cup for kategori III-ponyer var der underholdning for alle pengene. De unge og gennemgående ret små ryttere viste flot og spændende ridning i klassen hvilket gav lejlighed til at det støt voksende publikum fik varmet hænderne i høje klapsalver. Det blev Josephine Bøgh og Coco Casino der trak sig sejrrigt ud af den medrivende omspringning over fem sekunder hurtigere end den andenplacerede Rigmor Grønvaldt på Prins.  Clara Hallundbæk og Heartbreaker viste flot og stilfuld springning i hovedrunden og kunne i omspringningen ride sig til klassens tredjeplads. Anne Kristine Rie Truelsen så ud til at være hurtig i omspringningen men i en skarp vending smuttede benene væk under ponyen Flashy Gold Finsh og ekvipagen måtte en tur i græsset. Voldsomt så det ud, men Anne Kristine rejste sig heldigvis med det samme og kunne selv trække ponyen ud af banen. Ingen af de to så ud til at have lidt overlast.  Anne Kristine Rie Truelsen og Flashy Gold Finsh. Foto: JP-Photo.dk