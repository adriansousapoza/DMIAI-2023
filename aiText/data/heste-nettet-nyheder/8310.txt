Lokalklubben Thor afholdt Juletølt
2011-12-04T17:30:25
Søndag 4. december afholdt Lokalklubben Thor Juletølt i ridehuset i Uglestrup. Det er første gang klubben har afholdt et sådant stævne, hvor deltagerne kunne deltage i forskellige julediscipliner. Lokalklubben Thor er primært en klub som arrangerer stævne og er bl.a. kendt for at være stiftere af den sjællandske Ishesteliga. Det var et uhøjtideligt stævne idag, hvor deltagerne kunne vælge at stille op i: Alfetølt (valgfri tølt på begge volter) Nissetølt (langsom rolig tølt på begge volter, og dernæst vise middel til hurtig tølt) Julemandens Mesterklasse (fremvise langsom tølt, tølt med øgninger og til sidst hurtig tølt). Udklædningstølt - hvor der både blev dystet i gangarter og bedste udklædning. Og ikke mindst klassen "Julekone vs Julemand" - hvor julekoner og julemænd skulle dyste imod hinanden i gløggtølt, behændighedsøvelser og springning.   Der havde været godt med tilmeldinger til dette anderledes stævne, og alle kom i et vældigt julehumør. Hestene var pyntet med nissehuer, røde sløjfer og røde jule gamascher.   Vinderne fra de indledende heats skulle tilsidst mødes i hver klasse og så skulle den endelige vinder kåres.   Disciplinerne blev vundet af: Alfetølt - Bjarne Nordbjerg Nielsen på Örvar frá Thingeyrum med 6,3 point Nissetølt - AnneMarie Veistrup på Ôrk frá Hjardarhaga med 6,3 point Julemandens Mesterklasse - Mette K. Christiansen på Gýmir fra Toftemosen med 6,8 point Udklædningstølt - Mette K. Christiansen på Àli frá Eyrarlandi - forklædt som én af de tre vise mænd   Den prestigefyldte klasse hvor Julekonerne og Julemændene skulle dyste mod hinanden blev vundet af Julekonerne Hanne Eliasen, Bente Nordbjerg Nielsen, Jette Gram og Susan Christensen. Så den ære har de nu indtil næste års juletølt, hvor julemændene indtil da må trække nissehuen godt ned over hovedet, for ikke at høre på julekonernes praleri.   Da alle finaler var afholdt mødte alle rytterne op til afslutning og overrækkelse af rosetter til alle finalisterne. Der var også sponseret røde dækkener til flere af klassernes vindere, så der også var lidt til julehestene i den rette nissefarve.   Et godt arrangement af klubbens stævneudvalg mfl. som skabte hyggelige rammer i en uformel tone og med helt egne stævneregler end normalt.   Lokalklubben Thor skal have stor ros for deres unikke arrangement.