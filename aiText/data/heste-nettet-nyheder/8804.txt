Vandskadet hestemaleri bliver restaureret 
2012-04-16T11:56:12
G. A. Clemens' historiske maleri af en hesteoperation på Landbohøjskolens Kirurgiske Klinik blev vandskadet i forbindelse med skybruddet over København i sommeren 2011. Nu arbejder konservatorer på at genskabe det unikke maleri Et vindue i loftet på Universitetshospitalet for Store Husdyr i Taastrup kunne ikke modstå de enorme vandmasser, der ramte hovedstadsområdet den 2. juli 2011. En utæthed betød, at der kunne trænge vand ind, og det gik ud over Clemens' maleri fra år 1900. Fra loftet dryppede vand ned på rammen, og herfra fortsatte det ned på både forsiden og bagsiden af det store maleri. Vandet fik lærredet til at krympe og malingen til at skalle op i lange striber fra top til bund. - Det er en skade, som vi ofte ser på malerier fra den tid. Værkerne er sårbare, fordi kunstnerne benyttede maskingrunderede lærreder, og de trækker sig sammen, når de kommer i kontakt med vand, forklarer chefkonservator Bo Kierkegaard, der står for konservering og restaurering af maleriet. Sikret for fremtiden Det vandskadede maleri har stor kulturhistorisk værdi. Motivet viser i detaljer, hvordan professor A. W. Mørkeberg og hans assistenter udfører en kryptorkidoperation på en hest. Kryptorkid betyder, at en eller begge testikler ikke er faldet ned i pungen. På maleriet er der blandt andet detaljer omkring bedøvelsen og kastning af hesten, der er meget typiske for sin tid. Det vandskadede maleri og rammen, der er prydet med en kæde af hestesko, bliver nu fuldstændig restaureret. Det sker takket være en donation fra Kongeriget Danmarks Hesteforsikring, KDH. - Da vi blev spurgt, var vi ikke i tvivl om, at vi skulle sige ja til at hjælpe. Maleriet er et af de ældste, der findes i verden, hvor dyrlæger opererer, og derfor vil vi gerne være med til at sikre det for fremtiden, siger Pia Haubro Andersen, formand for KDHs bestyrelse. Kendt af dyrlægerMaleriet havde i mange år sin plads på Den Kongelige Veterinær- og Landbohøjskole på Frederiksberg. Siden 2008 har det hængt på Universitetshospitalet for Store Husdyr i Taastrup. - Maleriet har i mere end 100 år været en del af den veterinære identitet. Alle dyrlæger og studerende kender maleriet fra deres tid på tidligere KVL og senere LIFE, Københavns Universitet. Maleriet er også kendt langt uden for landets grænser. Det en derfor stor glæde for os, at det nu bliver restaureret, siger klinikchef Susanne Nautrup Olsen, Institut for Produktionsdyr og Heste. I samarbejde med Bo Kierkegaard skal hun finde den helt rigtige plads til genophængning af maleriet, når det er restaureret færdigt til maj.    Der findes ikke mange malerier, der som G. A. Clemens' maleri fra år 1900 beskriver dyrlægernes arbejde under en operation. Det vandskadede maleri bliver nu restaureret og skal senere genophænges på Universitetshospital for Store Husdyr i Taastrup. Foto: Bo Kierkegaard.    Vand er løbet ned på både forsiden og bagsiden af G. A. Clemens' maleri og har efterladt løbespor fra top til bund. Foto: Bo Kierkegaard.