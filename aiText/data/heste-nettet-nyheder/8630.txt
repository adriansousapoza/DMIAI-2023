Høj fart ved distancestævne i Feldborg 
2012-03-06T09:49:05
Med en gennemsnitsfart på 21 km/t vandt nordmanden Olaug Carstensen for andet år i træk Feldborgridtet på strækningen 80 km. Også flere af de andre ekvipager befandt sig omkring 20 km/t, og det er første gang, man i Danmark har opnået så høj gennemsnitsfart især blandt flere deltagere i et distanceridt. Årsagen skal nok findes i de noget nær optimale vilkår, der er i Feldborg Plantage mellem Holstebro og Viborg. De lange, lige stier, godt underlag og fine vejr bidrog alt sammen til, at de dygtige ryttere kunne yde deres bedste.   "Det er en fantastisk skov at ride i! Vinden var bidende kold, og det var stort set det eneste, der lagde en dæmper på dagen, men det må man jo tage med, når man afholder et stævne så tidligt på året," fortæller dyrlæge og distancerytter Patricia Hass Pilborg, som udover at stå bag stævnet sammen med sin mand Tony også selv deltog i ridtet. Selvom det blev en nordmand, der løb med sejren, havde de deltagende danske eliteryttere - heriblandt både en nuværende og to tidligere danske mestre - en god dag i Feldborg med flotte præstationer. Det er ingen skam at tabe til Olaug Carstensen, som er tidligere nordisk mester, og det vigtigste i distanceridning er altid at gennemføre ridtet på en glad og veltilpas hest.   Derfor bliver alle heste tjekket flere gange af dyrlæger både før og efter samt på de længere strækninger også under ridtet, således at man sikrer sig, at alt er, som det skal være. Et distanceridt er ikke afsluttet, før dyrlægen har godkendt hesten. Mange hobbyryttere deltog på de kortere strækninger og havde en fornøjelig dag i Feldborg Plantage med en ny type udfordring for hest og rytter. Tony og Patricia Hass Pilborg ser begge frem til næste års Feldborgridt og glæder sig over den positive respons, de har fået fra både ryttere og hjælpere.