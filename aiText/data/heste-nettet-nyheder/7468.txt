Dansk sejr i 5.1 A-finale
2011-02-27T15:54:53
Danske Julie Christiansen og Örn frá Efri-Gegnishólum måtte lige en tur omkring B-finalen for at få lov at gå A-finalen. Og det var måske netop det, der skulle til for at hele gangen frem. Tölten var deres stærke side, hvor de af en af dommerne høstede hele 9,0. Julie og Örn red ind på en førsteplads med snittet 7,55. Josefin Birkebro og Kjarni vom Wallberg fra sverige var klart stærkest i traven, hvor de inkasserede hele 8,00 i gennemsnit. Ekvipagen indtog andenpladsen med 7,29. Højeste karakter for delopgave blev givet til svenske Magnus Skulason og Hraunar frá Efri-Rauðalæk, der gav den mere end fuld gas i pas'en og viste, hvordan sådan en skal se ud. De hev 9,0 hjem fra alle fire dommere. Imponerende præstation. Desværre lå de ikke højt nok i de andre delopgaver til at kunne strække den længere end til en tredjeplads og 7,24.