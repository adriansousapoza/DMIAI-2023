Tina og Amaretto sejrede i Parken
2011-05-21T15:08:12
Kunne der uddeles bøder og klip i kørekortet for overtrædelse af hastighedsgrænserne til hest, var Danmarks ukronede speeddronning Tina Lund uden tvivl en fattig og kørekortsløs kvinde. Heldigvis er springbanerne undtaget for hastighedsreglerne og Tina Lund kunne dermed i stedet sætte 1.100 Euro ind på kontoen for sin sejr i dagens første klasse ved CSIO-stævnet i Parken. Klassen var på tid over forhindringer på 1.40m og italienske Claudio Minardi på Un de Grand (KWPN e. Heartbreaker/Celano) tog sig af andenpladsen og de dertil hørende 800 Euro. Spanske Pascal Levy og Allegro LS La Silla (Mex. e. Alcamera La Silla/Marinier) indtog klassens tredjeplads foran Jennifer Fogh Pedersen og Kashmira (BWP e. Kashmir van Schuttershof/Lord) på fjerdepladsen.