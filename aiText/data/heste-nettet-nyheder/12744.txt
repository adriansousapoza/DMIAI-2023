Military nytænkning i Kalundborg - for bredde og elite
2017-01-23T22:54:28
Team CEP løber aldrig tør for ambitioner og nye idéer. Denne vinter er ingen undtagelse. De sidste par år har de været flittige med at afholde indendørs terrænspring, men den meget begrænsede plads i en 20*60 hal gør det svært at træne i det rigtige flow. Det bliver mere til ridebanespring på faste forhindringer. Derfor har de i år bygget en terrænbane på deres store fiberbane udendørs. Vejret har også været med dem i år, og det har været muligt at træne på banen hele vinteren med kun en håndfuld dage hvor bunden har været for hård. Sidste nye skud på stammen er en række af showklasser på både lavt og lidt højere niveau. Således afvikler de i løbet af februar og marts to dage med hhv 80/90 cm og 100 cm/1* niveau. Klasserne afvikles med en hovedrunde på terrænforhindringer - her registreres fejl som vi kender det fra terrænet, med 20 fejl for stop og i de større klasser også med en optimaltid og dermed tidsfejl. Alle får lov at ride "omspringning" - denne foregår på ridebanespring og er på tid. Fejl fra begge runder lægges sammen og er der ligeplacerede er det tiden på springbanen der afgør placeringsrækkefølgen. Mikkel Jørgensen udtaler at de har valgt at gøre det på denne måde for at holde sikkerheden i fokus. Til mange af de internationale springstævner afvikles en indoor eventing. Her er det nogle af verdens bedste ryttere der rider på fejl og tid på ganske store faste forhindringer. Ryttere på lavere niveau har oftest ikke rutinen til at vurdere hvor stærkt det er muligt at forcere de faste forhindringer i. Derfor ønsker man ikke opfordre til at ride om kap på denne type forhindringer. Klasserne er også en mulighed for at komme i gang med sæsonen noget tidligere, da fiberbunden er meget lettere at holde god end græsbunden på mange terrænbaner. Idéen er da også at udvide konceptet med dressur, hvis de første to dage bliver en succes. Således kommer man til at nå igennem alle tre discipliner ligesom til et almindeligt militarystævne. Konkurrenceformen er for nuværende ikke inkluderet i DRF's reglement og kan derfor ikke give kvalifikationer til højere niveau. Man har dog fra CEPs side valgt at man benytter sig af rideforbundets kvalifikationer til at udelukke ekvipager uden den fornødne rutine.