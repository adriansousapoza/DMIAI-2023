Tag familien med til Broholm den 22-24. august   Opdateret
2014-08-12T14:39:59
Broholm Gods, er målet for en spændende og gratis familieudflugt i dagene den 22-24. august. Avlsforeningen for trakehner heste afholder nemlig deres årlige eliteskue og elitestævne, hvor der er masser af lejlighed til at se på smukke heste og føl, indtage lidt dejlig mad fra grillen, og nyde de dejlige omgivelser der omkranser Broholm Gods.   Broholm i trakehnerens tegn Det er en tilbagevendende og bevægende tradition, når de smukke trakehnerheste kommer til Broholm sidst på sommeren, i år den 22-24. august.   For den natur- og dyreglade familie, vil der være masser at se på, når Trakehner-Avlsforbundet inviterer til eliteskue. Det er altid en stor fornøjelse for de deltagende rytter- og hesteekvipager, når der er mange der har lyst til at se på. Derfor skal alle være velkomne til at deltage i det festlige arrangement.   De bedste heste Det er de absolut bedste trakehnere, der møder op for at konkurrere om de fornemste titler, den kommende weekend på Broholm. Avlerne har gennem flere måneder forberedt deres hopper og føl til disse dage. Forud for stævnet, har der været et stort arbejde med at fremvise hopper og føl ved de forskellige følbedømmelser og hoppekåringer landet over - og kun de absolut bedste inviteres til elite og finaledagene og finder vej til Broholm i weekenden den 22-24. august.   For den dyreglade og naturelskende familie, er der derfor rig mulighed for at få sig en god oplevelse, ved at møde op som tilskuer til Trakehner-Avlsforbundets eliteskue på Broholm.   Som et ekstra trækplaster på Broholm, har Anne Troensegaard meldt sin ankomst med Litvinenko Sjæltofte, der kommer direkte fra deres finaleridt ved ungheste VM, i Verden, Tyskland.      Anne Troensegaard med Litvinenko Sjæltofte, ved UVM i Verden, Tyskland   Flot arrangement I denne weekend, står det på hesteaktiviteter alle tre dage. Man kan se de flotte heste fremvist for hånd eller gå dressurøvelser til musik, ligesom det er muligt at gå på besøg i staldene og hilse på hestene.   Det er gratis for alle at deltage, og der er mulighed for at købe drikkevarer og mad fra grillen samt kaffe og kage, hvis man skulle falde for fristelsen.   For dem der har mere indgående hesteinteresse, kan der købes programmer for 20 kr. med katalog over de deltagende heste.   Arrangementet starter som nævnt fredag den 22. august og slutter søndag den 23. august - de endelige tider kan ses på trakehner.dk og på live.rideforbund.dk   Programmet for weekenden ser i store træk ud som følger: Fredag den 22. august: afvikles der en masse indledende dressurkonkurrencer af forskellige sværhedsgrader fra LA til Grand Prix, på flere af de udendørs baner Lørdag den 23. august: afvikles der flere af de indledende dressurkonkurrencer, med særlig vægt på de unge lovende heste, der skal konkurrere om at blive forhåndsudtaget til bruttoholdet i dressur, til verdensmesterskaberne i Tyskland, til næste år Søndag den 24. august: er den store finaledag. Om søndagen afvikles så finaleprogrammerne, på baggrund af de resultater der er opnået de to første dage. Her udpeges også så bedste ungheste som får chancen for at repræsentere Danmark i kampen om Verdensmesterskaberne i 2015. Søndagen byder også på elitebedømmelsen af de absolut bedste 2-års, 3-års og ældre hopper på landsplan, blandt dem der er fremmødt på Broholm, ligesom årets bedste hingsteføl og hoppeføl udpeges. Måske du oven i købet kender nogen der skal deltage i en af konkurrencerne, som du har lyst til at komme og heppe på?   Skulle farmand få for meget af heste til sidst, er der også en ny Nissan bil fra Kronsbjerg udstillet, som han kan tage et kig på, eller en Humbaur Pegasus trailer fra Kongeåens Trailercenter. Der er masser at komme efter at se på, for den dyreglade og naturelskende familie - særligt hvis man har interesse for heste - og så er det helt gratis!      Trakehner hingsteføllet Minimax   Lidt om trakehnerens historie Trakehneren er en ridehest, der har en bemærkelsesværdig heste- og kulturhistorie, som er meget dramatisk. Racen er den ældste ridehesterace, der bevidst er avlet med fokus på elegance og ædelhed, ridelighed og præstationsformåen.   Det er samtidig den eneste varmblodshest, der oprindeligt blev avlet alene med henblik på kavaleri. Efter nogle dramatiske historiske sving, hvor antallet af heste flere gange blev kritisk reduceret bl.a. efter 1. verdenskrig og igen efter 2. verdenskrig, hvor det stolte hovedstutteris heste, hovedsagelig faldt i russiske hænder, bag jerntæppet, har entusiastiske europæiske avlere sidenhen ihærdigt kæmpet for bevarelsen af denne smukke hest, og vedholdende fastholdt dens store kvaliteter som ridehest. Efter murens fald, er flere russiske renstammede heste dukket op og har yderligere beriget trakehneravlen.   Trakehneravlen betragtes som en såkaldt lukket stambog, hvilket betyder, at der ikke må blandes med andre racer ind, bortset fra selektivt tilført fuldblod og araberblod - og så de genfundne trakehnere af russisk videreført afstamning.   Trakehneren fremstår i dag, som en af de mest eftertragtede og yndefulde rideheste verden over, med høj intelligens, ridelighed og præstationsformåen.   De danske trakehnere, som i weekenden samles på Broholm, er desuden nogen af verdens absolut bedste!