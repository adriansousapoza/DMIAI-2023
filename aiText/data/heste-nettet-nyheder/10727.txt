DM's pladsansvarlige får god hjælp af alle naboerne
2014-05-22T08:48:42
Jørn Olsen er til daglig bestyrer på Tågerup, men i tiden op til og efter DM har han mange andre opgaver. Men han har en trofast hjælperskare.   Han bor lige i smørhullet, som han udtrykker det. Når der er DM i ridebanespringning på Tågerup har Jørn Olsen toiletter i sin baghave og børnespringbane i sin forhave. Han bor nemlig i det lille hus ved indkørslen til gården. Til daglig er han bestyrer på Tågerup, som tilhører familien Schou, men når Schou Absolute Horses arrangerer DM, så er han pladsansvarlig. - Der er nok at se til, for hele området skal jo bygges op. Der skal laves parkering til lastbiler, campingvogne og til besøgende - og VIP-parkering, siger Jørn Olsen. Der skal laves badefaciliteter og toiletter til rytterne, og så skal der være toiletter til de besøgende. Dertil kommer opstilling af banen og dommerhuset og så alle teltene - til catering og udstillinger. Der skal stilles teltstalde op til hestene. Og når stævnet starter, skal der skilte op på indfaldsvejene.   Hjælperskare - Heldigvis har jeg en stor og trofast hjælperskare, siger Jørn Olsen. Det er familie, venner og bekendte. Og heldigvis har vi en fantastisk opbakning her i lokalområdet. Der ligger 12-14 ejendomme her på Tågerupvej. Og de hejser alle flaget på alle stævnedagene. De kommer og hjælper. Når de har tid, så kigger de herop og siger: Skal vi så lige få hejst den mast, skal vi lige have fordelt de 900 baller spåner, osv. Der er også nogle voksne mænd, som synes det er sjovt at stå og grille pølser på den store grill. Det er helt fantastisk. Hjælperne bliver inviteret med til rytterfesten fredag aften som tak for deres indsats. Men vi kunne jo lige så godt have risikeret, at nogle blev sure over trafikken, over at nogen kører fast, eller at det larmer med højttalere og musik. I stedet bakker de op. Den lokale friskole i Stepping stiller også op og hjælper med at ordne toiletter og tømme skraldespande og i det hele taget rydde op på pladsen under stævnet.   Oprydning DM i ridebanespringning afvikles i år fra 28. maj til 1. juni. For ryttere og gæster er det slut efter finalen, men den pladsansvarlige kan ikke slappe af. - Der forestår jo et stort oprydnings- og reetableringsarbejde, siger Jørn Olsen. Jorden skal på plads, hvor den har været gravet op, teltene skal ned, og så er der også et stort arbejde med alle de ting, der skal afleveres. Det er lige fra fadølsanlæg, ildslukkere, borde, stole og til telte, så der går nok tre uger, før vi har det hele på plads. Jørn Olsen lægger ikke skjul på, at det er hårdt arbejde, men han synes også, det er sjovt at være med i det store arrangement og få det hele til at klappe. Han har arbejdet på Tågerup i 18 år. - Og som Jørgen Schou sagde, da jeg holdt fødselsdag, så havde vi ikke regnet med at skulle være værter for DM, dengang jeg begyndte, siger Jørn Olsen.    Han har ikke noget med hestene at gøre i det daglige, men der er mange andre ting at ordne. Her er Jørn Olsen i gang med et lille bord med tilhørende bænke lavet af planker.    - Det bliver lettere, jo flere gang vi prøver det, siger Jørn Olsen, der er pladsansvarlig for fjerde gang.  