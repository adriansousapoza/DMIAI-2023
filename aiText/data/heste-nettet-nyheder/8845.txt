Spændende World Cup finale i fulde gang
2012-04-22T15:35:33
Første runde af World Cup finalen er netop slut og til trods for en krævende bane, er der ikke de store ændringer i toppen inden anden finalerunde.   Pius Schwizer red som førende i stillingen sidst på banen med hans mægtige holstenerhoppe Carlina (e. Carvallo/Landgraf I) og holdt sig fejlfri på springene. En enkelt tidsfejl indløb der dog i hans slutregnskab og det giver helt usædvanligt en top tre med ligeplacerede ryttere inden finalens anden runde. Både schweiziske Steve Guerdat på Nino des Buissonnets (SF e. Kannan/Narcos II) og amerikanske Rich Fellers på Flexible (ISH e. Cruising/Safari) holdt sig fejfri i dagens første runde, hvortil de var kommet med hver især én fejl. Rich Fellers og 16-årige Flexible er i deres livs form. Foto: JP-Photo.dk   Franske Kevin Staut leverede igen en pragtrunde på den hollandske hoppe Silvana HDC, der er efter den tidligere danskejede hingst Corlando. Kevin og Silvana kom til finalen med 3 fejl og det holder de sig altså til inden anden runde.  Europamesteren fra 2011 og verdens nuværende nummer et, svenske Rolf-Göran Bengtsson red igen en fantastisk runde på en velspringende Casall La Silla (Holst. e. Caretino/Lavall I) og holder sig dermed på sine 8 fejl fra de to indledende runder, hvilket i øjeblikket placerer ham som nummer 5.   Tyske Philipp Weishaupt sidder i finalen på en af turneringens absolut bedst springende heste, den westfalske hingst Monte Bellini (e. Montender/Ramiro) og lå inden dagens runde lunt i svinget til en topplacering med kun 4 fejl fra de indledende runder. Udspringet af trekombinationen, en høj og bred oxer, var dog udset til at blive de tyske rytteres onde ånd, Marco Kutscher, Marcus Ehning og Philipp Weishaupt fik alle nedslag på denne efter ellers flotte og fejlfri runder. En enkelt tidsfejl løb også ind på kontoen og Weishaupt ligger nu på en foreløbig 6. plads med 9 fejl inden anden runde.   Den foreløbige top 10 er som følger  1. Pius Schwizer/Carlina - 1 fejl 1. Rich Fellers/Flexible - 1 fejl 1. Steve Guerdat/Nino des Buissonnets - 1 fejl 4. Kevin Staut/Silvana HDC - 3 fejl 5. Rolf-Göran Bengtsson/Casall La Silla - 8 fejl 6. Philipp Weishaupt/Monte Bellini - 9 fejl 7. Maikel van der Vleuten/VDL Groep Verdi - 11 fejl 8. Rik Hemeryck/Quarco de Kerambars - 12 fejl 9. Harrie Smolders/Regina Z - 13 fejl 9. Eric Lamaze/Coriana van Klapscheut - 13 fejl   Anden runde sendes LIVE via FEITV 15.50