Den evige toer blev dansk mester 
2012-05-06T20:25:13
  Endelig fik travhesten Nanny Fine revanche for sine mange andenpladser. Ved DM for Hopper på Royal Canin Arena i Odense nedkæmpede hun sine værste rivaler.   Jovist. 16 sejre og næsten 800.000 kroner vidner om en stor karriere, men det er alligevel blevet til et utal af andenpladser og mindre placeringer til Nanny Fine, der bliver trænet af Henrik Lønborg. Men nu kom så revanchen over for især stjernehoppen Nobodybeatsthebeat, da Henrik Lønborg med mindst mulige sikrede sig titlen som dansk mester for hopper og rare 100.000 kroner til Nanny Fine. I det sidste sving fik Nobodybeatsthebeat overtaget, men så kom Nanny Fine med store skridt frem og førte med 100 meter til mål. Nobodybeatsthebeat ville dog ikke give sig og var kun få centimeter fra at slå kontra, men Aarhus-hesten - opdrættet på Fyn og ejet i Aalborg - klarede skærene. »Jeg er da overrasket, for vi har haft lidt problemer med at få hende helt op i omdrejninger i år. Vi har prøvet et par gange i Sverige, men det er blevet for hårdt da, så jo? Jeg ER overrasket,« lød det fra Henrik Lønborg, der endnu ikke har lagt planer for den nykårede danske mester. »Hun kan være lidt uens i løbene grundet lidt skrøbelige ben og en hals, der kan drille, så vi tager en start ad gangen,« forklarede Henrik Lønborg, der heller ikke har planer om at sætte den værdifulde hoppe i avlen lige nu. »Det er der ikke taget stilling til det. Ejeren har ikke selv opdræt, så han vil jo gerne se hende løbe så længe som muligt, så nu må vi se,« smilede en tilfreds Henrik Lønborg fra vindercirklen.    Nanny Fine (udvendigt) og Nobodybeatsthebeat gør op om sejren. Foto: KM Foto.