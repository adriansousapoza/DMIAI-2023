Afgørelsen kom i allersidste løb
2013-04-04T15:00:02
Bent Svendsen har tidligere vundet DM for Travtrænere, men han er helt sikkert ekstra glad for at gøre det for tredje gang. Træneren fra Skive har været gennem en del modgang, men ikke nok til at holde den dygtige kusk og træner fra at være i toppen af travsporten. Lørdag aften måtte han ud i en sand gyser, inden DM-titlen var i hus. Efter 13. DM-afdeling fordelt på banerne i Aalborg, Aarhus og Odense måtte han og et talstærkt publikum helt hen til den 14. og sidste afdeling for at finde vinderen. Bent Svendsens værste modstander, Knud Mønster - ligeledes træner i Skive - kunne true til det sidste, men en mindre placering rakte ikke til sejren. »Jeg havde faktisk mine øjne på Knud Mønster i de to sidste afdelinger, så jeg fik optimismen op, da han ikke vandt 13. afdeling. Det var nervepirrende helt til sidste afdeling,« indrømmede Bent Svendsen, da sejren endelig var i hus. Med sejre i hele fem af de i alt 14. DM-afdelinger var det velfortjent, at årets DM-guld gik til Bent Svendsen. Han grundlage sit mesterskab ved at vinde tre løb onsdag i Aalborg, et i Aarhus og med sin A-chance lørdag aften i Odense. »Jeg har altid haft et godt forhold til Knud Mønster, men en ting kunne vi da blive enige om, og det var, at DM gik til Skive,« sagde Bent Svendsen med hænderne fulde af en check på 50.000 kroner. Henrik Lønborg fra Aarhus var ellers førende inden finalen i Odense, men han formåede ikke et eneste point i sine sidste fire køreture og sluttede på tredjepladsen. Slutstillingen i DM for Travtrænere 2013 Bent Svendsen - 46 point Knud Mønster - 42 point Henrik Lønborg - 35 point Jeppe Juel - 34 point René Kjær - 34 point Ken Ecce - 24 point Christian Lindhardt - 24 point Kent Friborg - 23 point Birger Jørgensen - 21 point Steen Juul - 18 point Morten Friis - 17 point René Jonassen - 11 pointAf Hestesportens Medier  Bent Svendsen flankeret fra venstre af Knud Mønster og Henrik Lønborg. Foto: KM FOTO.