Cathrine Dufour europamester i dressur
2012-07-15T11:04:29
I suveræn stil sikrede Cathrine Dufour og Atterupgaards Cassidy sig den individuelle mesterskabstitel ved EM i dressur for ungryttere. Nanna Skodborg Merrald blev nr. 5, mens Rikke Lindberg blev nr. 18. Torsdag sikrede det danske ungrytterlandshold sig sølvmedalje i holdkonkurrencen, og i dag fortsatte medaljehøsten altså. De danske dressurlandshold og talentarbejdet i dressur er sponsoreret af First Horse Hesteforsikring.   Fantastiske Dufour Cathrine Dufour og Atterupgaards Cassidy viste sig for anden gang suveræne ved EM, og med et individuelt program til 78,816 % sikrede de sig EM-guldet. Nanna Skodborg Merrald og Millibar viste ligeledes at de hører til i toppen af den europæiske ungrytterelite, og med 74, 342 % blev de placeret som nr. 5. Rikke Lindberg og Rigoletto blev nr. 18 med 66,421 %. Andreas Kragekjær og Rozo Soneca måtte desværre trække sig fra konkurrencen. Sølvmedaljen gik til Charlott-Maria Schürmann fra Tyskland på Burlington med 77,026 %, mens EM-bronzen gik til tyske Sanneke Rothenberger på Wolke Sieben med 76,868 %.   Flot dansk EM Torsdag fik ungrytterlandsholdet sølv i holdkonkurrencen, og juniorerne fik bronze i deres holdmesterskab. Sidste år, hvor EM blev holdt i Danmark, blev det til hele otte medaljer - heriblandt EM-sølv til begge landsholdene.   Kilde: DRF  Nanna Skodborg Merrald og Milibar (Arkivfoto: JP-Photo)