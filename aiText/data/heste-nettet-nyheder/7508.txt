Skærpet sværhedsgrad i unghestechampionatet
2011-03-11T21:40:30
Det var tydeligt, at dagens bane i unghestechampionatet voldte flere ekvipager store problemer. Det gjaldt både selve springene men i høj grad også omgivelserne. Ærgerligt var det for Camilla Enemark på gårsdagens topscorer Kikanalo (DV e. Godsend du Reverdy/Voltaire/Le Mexico opdrættet af Knud Lambek Kristensen). Kikanalo sprang de første 5 spring i samme flotte stil som i gårsdagens afdeling, hvor han tildeltes hele fire 9-taller, men på vej til det 6. spring, en umiddelbart ganske simpel oxer, fik Kikanalo øje på forhængene i enden af hallen som blev løftet lidt ind i hallen af vinden fra det tilstødende lokale. Kikanalo nægtede pure at springe og efter 4 refuseringer, måtte ekvipagen udgå. Flere andre ekvipager fik også problemer med samme passage på banen, men da der øjensynligt var lige forhold for alle klassens ryttere, var der ingen nåde for de ramte ekvipager. Helt upåvirket syntes gårsdagens topplacerede Capone (DV e. Carano/Casir Ask/Lagano opdrættet af Luffe Bøgh) som trods et nedslag sprang til karaktererne 8,5 for teknik og 9 for galop, kapacitet og ridelighed under Torben Frandsen. Capone indtager dermed den foreløbige førsteplads i championatet inden fremmedryttertesten i morgen, lørdag. Det kan dog undre en, at nedslag ikke får betydning for slutresultatet og det alene er op til dommerne at trække hesten i point som de måtte ønske det. Charmeur Ask (e. Carson Ask/Gipsy d'Ask/Churchill opdrættet af Stutteri Ask) sprang i gårsdagens første afdeling til karaktererne 8,5 for teknik, 8 for galop, 8,5 for kapacitet og 8 for ridelighed. I dagens anden afdeling fremviste Phillip Lovén Charmeur nærmest fejlfrit og dommerne kvitterede med karaktererne 9 - 8,5 - 8,5 - 9 og dermed avancerede ekvipagen til den foreløbige 2. plads.  Charmeur Ask e. Carson Ask Foto: JP-Photo.dk Allan Blomgreen og AB's Lasandra (e. Ladas/Carano/Lagano opdrættet af Allan Blomgreen) henlagde igen en flot og jævn runde hvilket i dag gav dem nok point til en foreløbig 3. plads.  AB's Lasandra e. Ladas Foto: JP-Photo.dk Under Kirstin Skjoldshøj viste Toftehøjs Quick (e. Bøgegårdens Quattro/Crelido/Diamant opdrættet af Berit og Jens Jensen) rigtig god springning og sammenlagt med gårsdagens ligeledes gode præstation, sluttede ekvipagen i dag på en foreløbig 4. plads. Quick sprang i dag til karaktererne 8 - 8,5 - 8,5 - 7,5.  Toftehøjs Quick e. Bøgegårdens Quattro Foto: JP-Photo.dk Guldmedaljehoppen Quela VG (e. Quidam's Rubin/Come Back II/Caletto III opdrættet af M. og B. Kløve-Mogensen) sprang med super teknik og stort overblik på det meste af banen, men en ærgerlig misforståelse mellem rytter Allan Skov og Quela VG resulterede i et kraftigt nedslag, hvorfor dommerne Bo Kristoffersen og Bo K. Møller måtte trække hesten lidt i karakteren for ridelighed som i gårsdagens afdeling lød på 9 og dermed sluttede hun med karaktererne 8 for teknik, 8,5 for galop, 8 for kapacitet og 8,5 for ridelighed, hvilket placerer ekvipagen på en foreløbig 5. plads.  Quela VG e. Quidam's Rubin Foto: JP-Photo.dk  Quelas mor er i øvrigt elitehoppen Volstrupgaard's Cassiopeia (også opdrættet af M. og B. Kløve-Mogensen) som ligeledes under Allan Skov, deltager i dressurklasserne her i Herning. Cassiopeia er A-hest i dressur og bl.a. placeret helt op til Intermediare-klasser på internationalt niveau.  Volstrupgaards Cassiopeia under Allan Skov ved hingstekåringen i Herning 2010. Arkivfoto: JP-Photo.dk