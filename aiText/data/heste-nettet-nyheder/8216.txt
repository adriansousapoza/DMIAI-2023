Rolf-Göran vandt i Lyon
2011-11-03T17:16:38
Svenske Rolf-Göran Bengtsson vandt årets 3. World Cup-kvalifikation i franske Lyon den forgangne weekend.   Guldmedaljøren fra sommerens EM i Madrid, svenske Rolf-Göran Bengtsson tog for sit eget vedkommende årets første World Cup-point i Lyon. På holstenerhingsten Casall La Silla (Holst. e. Caretino/Lavall I) sejrede han i omspringningen foran tyskfødte Katharina Offel der på Cathleen (Westf. e. Cordobes I/Ramiro's Son I) rider under ukrainsk flag. Schweiziske Steve Guerdat red den 10-årige Nino des Buissonnets (SF e. Kannan/Narcos II) ind på klassens 3. plads.   Under franske Pénélope Leprevost vandt Oscar des Fontaines søndagens Prix Sommer og de 6900 Euro der fulgte med sejren. Oscar des Fontaines er efter den danskavlede OL-sølvmedaljevinder Lando (DV e. Lancier/Raimondo opdr. Henning Staun) og vandt 2010 den prestigefyldte Sires of the World-klasse på Zangersheide, ligeledes under Leprevost.   Schweiziske Pius Schwizer fører den samlede World Cup stilling efter sejre i årets første to kvalifikationer i hhv. Oslo og Helsinki. I alt 40 point står der på Schweizerens konto mod svenske Rolf-Görans 27 på andenpladsen og hollandske Maikel van der Vleuten på tredjepladsen med 9 og 17 point fra hhv. Oslo og Helsinki.