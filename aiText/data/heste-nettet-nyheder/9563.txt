Råb op om tyveri, det nytter noget
2012-11-26T10:12:56
Det nytter noget, at råbe højt. Det har Tuse Næs Køre- og Rideforening (TNKR) i hvert fald erfaret. Rideforeningen fik i juni stålet springmateriel for en mindre formue, men materialerne er nu igen tilbage TNKR's baner, efter de har efterlyst dem bl.a. her på Heste-Nettet og på facebook.   I juni dukkede denne tråd op på Heste-Nettets forum "Hyggesnak", men det var bestemt ikke hyggesnak den indeholdte. En rideklub havde fået stjålet store dele af dens dyre springmateriel, og materialet blev nu efterlyst i håb om at nogen ville falde over et lidt for godt tilbud på brugt springmateriale, eller nogen ville se det et sted.   Materialet er nu fundet For få dage siden poster en glad Lise Rhoden Palsgård fra TNKR denne tråd på Hyggesnak, og det er med gode nyheder. Springmaterialet er nu tilbage på banen hvor det hører til, og selvom klubben i mellemtiden har indkøbt nyt springmateriale, er de meget glade for at få det gamle retur.   Tyvens problem: kunne ikke afsætte det stjålne materiale Søren Hendriksen, formand i TNKR, blev ringet op af en mand der ringede fra hemmeligt mobilnummer, og kunne fortælle at springene kunne afhentes på en rasteplads i nærheden af rideklubben. Problemet var, at de potentielle købere havde fået kolde fødder, nu springene var efterlsyt så mange steder, og manden kunne derfor ikke komme af med de stjålne spring. Det skriver DRF i deres nyhed.   Aktuelle sager, hold stadig øjne og ører åbne TNKR er ikke den eneste rideklub, der har været så uheldig at blive bestjålet. Tørring-Uldum Rideklub (TURK) mangler stadig forhindringer til en hel springbane, der også blev stjålet i sommer. Senest oplyser Løgstrup Rideklub til Heste-Nettet, at de natten mellem fredag og lørdag 23/24-11 har fået stjålet 40 pakker fiberlux basis af mærket Equsana, og klubben beder derfor alle være opmærksom på om de får tilbudt billigt foder inden for nærmeste fremtid. Igen kan der kun lyde en opfordring til så vidt muligt at tyverisikre sig ved at mærke alt materiale, og låse inde hvad man kan. Skulle uheldet alligevel være ude, så råb op - det nytter noget!   