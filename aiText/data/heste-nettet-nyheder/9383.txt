Kørte opløb to gange, men vandt alligevel! 
2012-09-09T21:56:11
Rebus fik sin derbyrevanche, da den søndag eftermiddag vandt Aalborg Store Pris for sin træner Flemming Jensen. Derbyvinderen Repay Merci skuffede og blev sidst. Trods det værst tænkelige startspor lykkedes det for Rebus og den lokale Aalborg-træner Flemming Jensen at vinde den traditionsrige derbyrevanche 'Aalborg Store Pris'. Selv om hestens dygtige træner med egne ord kørte opløb hele to gange, så var Rebus heldigvis på den afgørende omgang klart bedst. »Hesten føltes fin hele vejen, men med de to værste konkurrenter siddende foran det første stykke vej syntes jeg ikke, at der var så meget andet at gøre end at chance og køre frem og køre opløb to gange,« sagde Flemming Jensen efter sejren i 1.14,2a/2.100 meter. Men eftersom der er stærke gener gemt i Rebus, havde den lysebrune fireårige vallak kræfter nok til at stå imod, da hestene i fuld fart travede forbi publikum anden gang, og afgøre løbet. Rebus fik 125.000 kroner for sejren og har nu snart tjent den første halve million kroner til Stald KFUM, der består af d'herrer Carsten Sørensen, Allan Rud, Jesper Hansen og Flemming Reinholdt.Træneren spår stor fremtid Flemming Jensen viste dermed nok engang, at han virkelig ved, hvad hans heste kan i løb. De fleste andre heste, som måtte levere den indsats, som Rebus gjorde i dag, havde nok ikke stået for mosten. Træneren forklarer selv. »I derbyet gik han udvendigt over hele tre omgange, og han var kommet sig godt over løbet, så i dag vidste jeg, at jeg havde noget køre med, og at han var klar til en god præstation. Årgangsløb er prestigemæssigt det største, så det er ikke kun stort for mig, men også for ejerne og opdrætterne at vinde Aalborg Store Pris. At man så kan tage sejren på hjemmebanen, gør bestemt ikke sejren dårligere,« erkendte Flemming Jensen. Der blev også afviklet en trøstudgave til Aalborg Store Pris, og her overraskede Skivehesten Remus med træner Henrik Lønborg positivt. Eftermiddagens hurtigste vinder i Aalborg var ikke overraskende O'Grady, da den var til start blandt landets bedste ældre heste. Den satte for sin kusk Birger Jørgensen fra Aarhus ny banerekord med elitetiden 1.11,3a/1600 meter. Det var samtidig kuskens fjerde sejr på dagen.Af Hestesportens Medier  Flemming Jensen fik vist, at Rebus hører til blandt landets allerbedste fireårige travheste, da de sammen vandt Aalborg Store Pris, den såkaldte derbyrevanche. Foto: Ole Hindby.