Jysk Sportsrideklub i front ved DRF-mesterskabet i military
2016-06-24T21:59:48
I weekenden den 24. - 26. juni er Kirstineholm Rideklub vært for DRF-mesterskabet i military for klubhold på Skårup Overgård ved Skanderborg. 10 hold er til start i mesterskabet, som strækker sig over tre dage. I dag blev der redet dressur, og her havde Jysk Sportsrideklub (JSK) det bedste samlede resultat, og har dermed lagt sig i spidsen for mesterskabet. Lørdag skal ekvipagerne ud på den krævende terrænbane, og søndag står den på ridebanespringning. Der er gratis adgang til stævnet, så kom til Skanderborg og oplev dansk military i skønne rammer.   Det har været en rigtig god - om end lidt varm - dag ved Skanderborg, med meget fin ridning blandt de mange ryttere. Holdet fra Jysk Sportsrideklub kom bedst fra start i mesterskabet, og samlet opnåede de fire ryttere 128,7 strafpoint, hvilket betød det bedste resultat i dressuren og en foreløbig føring til det jyske hold. Holdet bestod af Diana Kramer/Lyngbjergbos Lukra, Tia Lundemose Andersen/Søkjær's Cato, Martina Kastrup Loft/Picolien og Sara Koue/Cilas Regal. På en foreløbig andenplads kommer Edelgårdens Rideklub (EDR) med 134,3 strafpoint, mens Klithuse Militaryklub red sig ind på en foreløbig tredjeplads med 134,8 strafpoint. Samlet resultat efter dressur:   JSK - Jysk Sportsrideklub 128,7 EDR - Edelgårdens Rideklub 134,3 KMK - Klithuse Militaryklub 134,8 SØG 2 - Søborggård Rideklub 138,4 VAS - Vasehus Rideklub 140,8 KIRK - Kirstineholm Rideklub 146,2 SØG 1 - Søborggård Rideklub 147,1 CEP - TEAM CEP Complete Eventing 151,2 SPR 2 - Sportsrideklubben 153,8 SPR 1 - Sportsrideklubben 156,4