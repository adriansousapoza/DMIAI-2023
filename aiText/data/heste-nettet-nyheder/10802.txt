Leg, sjov og Landsfinaler
2014-07-01T12:52:26
Årets landsfinaler er netop afholdt på Vilhelmsborg i det Østjyske, og sædvanen tro var det en weekend med masser af underholdning og sjove udklædninger. Landsfinalerne rummer både Ponygames, Stafetspring, Kvadrille, Team Cup dressur, Pas De Deux og TREC, og fælles for deltagerne er at de har kvalificeret sig i deres eget lokalområde. Hestene og ponyerne er en blanding af elev- og privatejede heste, og her er der fokus på klub- og holdånd samt hyggeligt samvær og morskab.   Rundt om på stævnepladsen var der forskellige aktiviteter igang hele weekenden, og hesterelaterede stande var sat op sammen med madboder, så der var noget at tage sig til hele tiden.  Kvadrille ridningen, der afholdes på ridebanen på gårdspladsen, var traditionen tro et udstyrsstykke af rang, og der var både romere, feer og Grease representeret blandt de tilmeldte.   Lørdag aften var Landsfinalerne vært ved et opvisningsshow i Vilhelmsborgs store hal, og entreen dertil var sædvanen tro gratis.   Nogle af de deltagende fik en ekstra præmie med hjem efter et besøg på Heste-Nettets stand på stævnepladsen.  Heste-Nettet udloddede traditionen tro præmier både lørdag og søndag. Præmierne var venligst sponsoreret af http://daminoshop.dk og http://safety-system.dk.   Vinderen af 2,5kg æbleguf fra Daminoshop kl 13 lørdag blev Marchen Leth fra Dragør. Marchen var afsted som hjælper for sin niece, Cecilie Gernager Petersen som er med for andet år i træk. Marchen videregiver præmien til sin niece.   Vinderen af cavalletti fra Safety-system blev Christian, der sammen med datteren Mathilde og hustruen Camilla er en del af heppekoret for Jordrup rideklub nordvest for Kolding. Cavallettien går til rideklubben, og heppekoret gav en fin lille opvisning foran teltet i forbindelse med at præmien blev overrakt.   Søndagens vinder af 2,5 kg æbleguf fra Daminoshop blev Rikke fra Rosenholm rideklub. Hun er med som hjælper for dansk rideforbund og har selv en new Forest derhjemme som hun bruger til dressur og spring. Søndagens vinder af en cavalletti fra Safety-system blev Line fra Store Restrup Rideklub. Hun var sammen med to andre afsted med tre fjordheste, som de stillede i TREC konkurrencen. Tillykke til vinderne og TAK til vores sponsorer.