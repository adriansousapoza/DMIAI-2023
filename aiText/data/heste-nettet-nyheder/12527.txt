VM 2018 i Tryon USA
2016-11-06T23:36:02
De danske heste skal en tur over atlanten til VM 2018, som er på plads igen med ny arrangør, efter at Bromont i Canada måtte trække sig. Det bliver nu Tryon , USA, der bliver arrangør   VM 2018 på plads alligevel Det så sort ud, da Bromont i Canada i juli måtte trække sig som arrangør af VM 2018 pga. økonomiske problemer. Men nu er en ny arrangør faldet på plads, og det betyder, at danskerne stadig skal en tur over Atlanterhavet i 2018. Det er nemlig Tryon i USA, der kommer til at lægge baner til VM i alle ridesportens otte discipliner - også kaldet WEG (World Equestrian Games).   Gode faciliteter Med under to år til verdens største ridesportsevent har det været afgørende for det internationale rideforbund FEI at finde en arrangør, der allerede på nuværende tidspunkt har en stærk infrastruktur. Og det har FEI fundet hos Tryon International Equestrian Center i USA. Centret rummer 1.200 permanente stalde, 12 arenaer inklusiv en international arena med mulighed for op til 12.000 tilskuere og en overdækket arena med plads op til 5.000 tilskuere. Der er også en etableret terrænbane i verdensklasse til military og kørsel, etablerede distancestier og en veterinærklinik under opbygning.   Mesterskaber rykkes til september Mesterskaberne var oprindeligt planlagt til at blive afviklet 12. - 26 august, men FEI har valgt at flytte terminen til 10. - 23. september ud fra et hestevelfærdsmæssigt perspektiv, da klimaet i North Carolina er bedre i september.   Kilde: DRF