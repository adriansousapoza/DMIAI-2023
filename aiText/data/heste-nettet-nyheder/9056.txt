Har du en varmblodshest med kronisk hoste? 
2012-06-20T08:41:41
Hestejere søges til interview-undersøgelse Til veterinært specialeprojekt på KU SUND (tidligere KU-LIFE/ KVL/Landbohøjskolen) søges varmblodsheste med kroniske luftvejssymptomer/RAO (Recurrent Airway Obstruction)/COPD/astma/bronchitis. RAO, eller COPD som sygdommen tidligere er blevet kaldt, er en kronisk luftvejslidelse, som har mange lighedspunkter med astma hos mennesker. De kliniske symptomer er bl.a. længerevarende hoste og evt. besværet vejrtrækning, næseflåd og nedsat præstation. Da sygdommen sandsynligvis skyldes en allergisk reaktion mod hø og støv i staldmiljøet, ses ofte en bedring i symptomerne, når staldmiljøet forbedres og/eller hesten sættes på fold.   Formålet med projektet er at undersøge hvilke risikofaktorer som fører til forekomst af RAO. Derfor omhandler interviewet ikke bare luftvejssymptomer, men der spørges også ind til oplysninger omkring afstamning, opstaldningsforhold, foder, hestens brug, tidligere sygdomme og ormebehandling.   Projektet gennemføres som en interview-undersøgelse i samarbejde med forskere fra Schweiz og med dyrlæge, lektor Julie Fjeldborg, Universitetshospitalet for Store Husdyr, KU SUND som dansk vejleder.  For at kunne indgå i projektet skal hestene være varmblodsheste, ældre end 5 år, have længerevarende hoste og/eller besværet vejrtrækning på nuværende tidspunkt eller tidligere i deres liv OG du skal have ejet hesten i mere end 6 måneder. Hesten kan deltage også selvom den nu er symptomfri.   Interviewet gennemføres pr. telefon af specialestuderende Line Holmegaard Larsen og forventes at vare ca. 30 min. Alle oplysninger anonymiseres selvfølgeligt fuldstændigt.   Hvis du er interesseret i at deltage eller har yderligere spørgsmål så kontakt Sannih@life.ku.dk   Med venlig hilsen Line Holmegård Larsen, dyrlægestuderende, Sanni Hansen, dyrlæge og ph.d. studerende, og Julie Fjeldborg, dyrlæge, ph.d. og lektor