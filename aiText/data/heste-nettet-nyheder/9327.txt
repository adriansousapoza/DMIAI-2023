Kasper i den 7. himmel!
2012-08-27T12:48:53
»Der kommer nok lige til at gå et par dage, inden jeg helt fatter, hvad der er sket her i dag. Det er totalt ubeskriveligt!« - sådan sammenfattede den unge jockey Kasper K Andersen den hidtil største dag i hans karriere.   Han havde forinden vundet tre af lørdagens 14 løb på Charlottenlund travbane, herunder det største af dem alle, PEMA Dansk Hoppe Derby, med Ragna Opal, der trænes af hans daglige arbejdsgiver, Tomas Malmqvist i Sverige. Ragna Opal hørte til blandt forhåndsfavoritterne til løbet, og opgaven blev gjort lidt lettere af, at en af de største konkurrenter, Rasmine Vang kastede sig i galop straks da startbilen slap feltet. Kasper K. Andersen kunne sende Ragna Opal frem i spidsen af løbet, og her blev parret til målstregen var passeret. Norskejede Raisa sluttede fint af til andenpladsen, mens løbets tredjeplads gik til Rositta May. »Jeg kan love for, at jeg havde sommerfugle i maven inden løbet. Men det hele lettede dog en smule, da jeg var i stand til at køre til spids. Der blev jo kørt knaldhårdt om positionerne gennem første sving, og det blev jo så til vores fordel,« sagde Kasper K. Andersen, »jeg valgte selv undervejs at skrue tempoet op, og da vi ramte sidste sving, følte jeg, at det skulle gå vores vej.«.  Kasper K. Andersen kan løfte armen i triumf, da han og Ragna Opal stryger først over målstregen (Foto: travfotos.dk)   For Ragna Opals opdrætter og ejer, Kresten Andreassen fra Nordjylland, var det en drøm, der gik i opfyldelse. Han og hustruen Gunhild er nybegyndere i travsporten, og de kunne ikke have fået en bedre start på karrieren. »Det er jo helt fantastisk det her,« sagde Kresten Andreassen med tårerne trillende ned ad kinderne. »Det har hele tiden været Krestens drøm at vinde dette løb, så det er rigtig stort,« supplerede hustruen, Gunhild Andreassen. Ud over at have Ragna Opal til start i Dansk Hoppe Derby, præsterede parret også at have deres anden hest, Ray Damgård, til start i søndagens hovedbegivendhed, DFDS Seaways Dansk Trav Derby. Den blev dog træt, og fik ikke med udfaldet at gøre.    Hele kredsen omkring Ragna Opal samlet i vindercirklen (Foto: travfotos.dk)   Som en nyskabelse har man indført et trøstløb til Hoppederbyet, nemlig Dansk Hoppe Derby Consolation. Forhåndsfavoritten var her René Jonassen-trænede Rosie Blue, der oprindeligt var først i mål i et af kvalifikationsløbene til hovedløbet, Dansk Hoppe Derby, men efterfølgende blev ekvipagen diskvalificeret for at have generet en konkurrent i løbet, og måtte derfor tage til takke med en start i trøstløbet. Helt "efter planen" førte Rosie Blue også til kort før mål, men Skive-træner Bent Svendsen havde fået sat fart i sin hest, Remember C N, og kort før mål kunne parret stryge forbi Rosie Blue, der altså måtte tage til takke med andenpladsen.   (Kilde: Hestesportens Medier)