WEG-sølvvinder Abdullah Al Sharbatly til start i Bernstorffsparken
2011-03-21T10:00:02
Som noget af et scoop kan publikum og arrangører sensationelt se frem til at opleve verdens andenbedste springrytter, nemlig det unge talent Abdullah Al Sharbatly fra Saudi-Arabien, til start når First Horse Grand Prix fra den. 19. maj kan byde på springsport i absolut topklasse.  - Vi har længe krydset fingre, men i dag blev det så officielt at han deltager, fortæller en glad Show director for CSIO-stævnet, Niels-Ulrich Pedersen. Den unge rytter vandt sensationelt sølv ved WEG 2010 i Kentucky, og skrev sig samtidigt ind i historiebøgerne som den første rytter fra mellemøsten, der nogensinde er kommet i top fire til et verdensmesterskab. Med nogle af verdens absolutte topnavne, som svenske Rolf-Göran Bengtsson og schweiziske Pius Schwizer, er den danske spring-elite sikret maksimal konkurrence - og publikum fuld valuta for entrébilletten.  First Horse Grand Prix arrangeres af Sportsrideklubben og afholdes i Bernstorffsparken i to weekender i maj måned. Første weekend fra den 19.-23. maj står programmet på CSIO-internationel springstævne, og den efterfølgende weekend fra den 27.-29. maj på CDI-international dressurstævne.  Se mere information og følg nyhederne om First Horse Grand Prix på www.firsthorsegrandprix.dk eller på www.facebook.com/spr.dk Kilde: Pressemeddelelse