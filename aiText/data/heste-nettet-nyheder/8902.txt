Dansk dressur i storform op til OL
2012-05-10T12:19:14
De danske dressurryttere er særdeles stærkt ridende her godt 2½ måned før OL., hvilket tegner godt for forsvaret af bronzemedaljen fra OL 2008. Især den unge komet Anna Kasprzak har vist, at hun kan ride lige op med selv de bedste garvede kræfter. Med så stærk en bruttotrup er der dømt dressur i absolut verdensklasse, når Broholm Slot slår portene op til DM i dressur 1. - 3. juni. Syv danske OL-kandidater er klar til at dyste om både det danske mesterskab og de tre eftertragtede pladser på OL-holdet.   Unge Anna Kasprzak viser særklasse op til OL Her godt 2 ½ måned før OL er de danske dressurryttere særdeles godt ridende. Især 22-årige Anna Kasprzak, der rider sit første år som senior, har vist, at hun og hesten Donnperignon kan præstere i verdensklasse. De to foregående weekender har ekvipagen været til start ved internationale stævner i Tyskland, hvor Kasprzak og Donnperignon i seneste weekend sikrede sig sejre i både Grand Prix og Grand Prix Special foran både Nathalie zu Sayn-Wittgenstein og Andreas Helgstrand, der begge var på bronzeholdet ved OL i 2008 og ligeledes er i bruttotruppen. Weekenden før blev ekvipagen nr. 4 i Grand Prix og 2 i Grand Prix Special ved et firestjernet stævne i konkurrence med nogle af verdens stærkeste ekvipager.   Dansk dressur i storform Det er ikke kun Anna Kasprzak, der viser stærke danske takter på den internationale scene. Nathalie zu Sayn-Wittgenstein, Sidsel M. Johansen, Lone Jørgensen, Lisbet Seierskilde og Anne van Olst har redet flotte resultater hjem ved store internationale stævner de seneste måneder, hvilket giver Danmark en særdeles stærk og bred bruttotrup, hvorfra landstræner Rudolf Zeilinger skal vælge de tre ekvipager og den reserve, der skal til London og kæmpe for metal til Danmark.   Et talentarbejde bærer frugt Det kræver hårdt og målrettet arbejde at nå hele vejen til toppen. Derfor har Dansk Ride Forbund med sponsoren First Horse Hesteforsikring i ryggen satset massivt på talentarbejde indenfor dressursporten. Og det er dette talentarbejde, der nu for alvor springer ud. Anna Kasprzak, Sidsel M. Johansen og Lisbet Seierskilde har alle været en del af talentudviklingen fra de var ponyryttere og gennem junior- og ungrytterårene til de nu kandiderer til at repræsentere Danmark ved OL. Ud over træningssamlinger, coaching, stævne- og træningsplanlægning samt andre talentudviklingstiltag, er en væsentlig faktor i udviklingen inden for dressur talentudviklingsturneringen ECCO Cup, der giver rytterne mulighed for at konkurrere på de rigtige niveauer gennem pony-, junior-, ungrytter- og U25-årene.   Når OL-holdet skal sættes Den 2. august 2012 rider de første danske ryttere på dressurbanen i London for at kæmpe for OL-medaljer til Danmark. Hvilke tre ryttere, der skal af sted til London og ride for Danmark, bliver afgjort den 6. juli 2012 efter holdkonkurrencen i Aachen. Også DM i dressur på Broholm den 1. - 3. juni bliver afgørende for rytternes chancer. Op til udtagelsen lægger landstræner Rudolf Zeilinger vægt på flere kriterier, når han skal udtage de tre landsholdsekvipager og den reservehest, der skal ride for at forsvare OL-bronzen fra 2008. Det er bl.a. ekvipagens resultater og stabilitet, samt rytter og hests individuelle potentiale, der vil ligge til grund for udtagelsen. OL-bruttotruppen i dressur består af Nathalie zu Sayn-Wittgenstein, Anne van Olst, Andreas Helgstrand, Lisbeth Seierskilde, Lone Jørgensen, Anne Troensegaard, Sidsel Johansen og Anna Kasprzak.   Det danske dressurlandshold og talentarbejdet i dressur er sponsoreret af First Horse Hesteforsikring.   Danmarks Idræts-Forbunds og Team Danmarks OL-site  First Horse Hesteforsikring   Kilde: DRF    Nathalie zu Sayn-Wittgenstein og Digby (Arkivfoto: JP-Photo) 