Ekstraordinær Generalforsamling i DI   Fagligt
2013-11-25T13:25:28
Ovenpå den lidt turbulente Generalforsamling 16. nov. 2013, hvor udfaldet blev at Generalforsamlingen (GF) måtte suspenderes, begynder der nu at tegne sig et billede for en fortsat fremtid for Dansk Islandsheste Forening (DI). Kandidater til de ledige poster i bestyrelse og udvalg begynder at komme på banen, og der er efterhånden flere gode og nye kræfter, som ønsker en forening i DI, med ro, samarbejde og med visioner for fremtiden. DI står overfor værtsskab for et Nordisk Mesterskab i 2014 og for Verdensmesterskaberne i 2015. Det er derfor meget vigtigt, at der på den ekstraordinære GF som skal afholdes den 14. december 2013 kl. 11.00 i Festsalen på Dalum Landbrugsskole, Landbrugsvej 65, 5260 Odense C, stemmes på gode og egnede kandidater, som kan give foreningen ro til bla. de 2 store events i 2014 og 2015.   Foreningen vil være vært med kaffe og rundstykker til alle fremmødte. Der er givet tilsagn om, at Carsten Lorentzen gerne påtager sig rollen som dirigent.   Dagsorden udsendes pr. post til alle personlige medlemmer af DI samt formænd for alle lokalklubber.   Alle klubber, der rettidigt har meddelt, hvem der stemmer på klubbens vegne til generalforsamlingen den 16. november, har automatisk stemmeret til generalforsamlingen. Er der ændringer, skal klubbens nye repræsentant meddeles til sekretariatet senest den 1. december.   Klubber, der ikke eller ikke rettidigt meddelte, hvem der skal stemme på klubbens vegne, skal senest den 1. december meddele, hvem der stemmer på klubbens vegne d. 14. december.   Medlemmer, der har betalt deres kontingent pr. 1. september har stemmeret.   Det skal understrege, at alle medlemmer er velkomne til at møde op. Tilmelding ikke nødvendig!   På DI´s egen hjemmeside kan man læse de forskellige indlæg fra alle de indtil nu indkomne kandidater, hvor de præsenterer sig selv og deres visioner og tanker for fremtiden.   Alle som er medlem af DI opfordres til at møde op, således at flertallet demokratisk vælger netop de personer, som i fremtiden kan varetage medlemmernes interesser og som kan give foreningen et nyt frisk pust, eller som man mener kan forhindre de samarbejdsproblemer der hidtil har været og se alting i et nyt lys uden gamle "spøgelser", som i hvert tilfælde ikke fordrer godt samarbejde og sammenhold i foreningen.   Positivt er det, at mange har lyst til at byde ind med deres kandidatur til de forskellige poster - det bliver spændende at se hvad udfaldet af den ekstraordinære GF bringer for fremtiden, for DI og foreningens medlemmer.   Heste-Nettet vil følge op med en nyhed omkring hvad udfaldet fra den ekstraordinære GF blev, når den er afholdt den 14. december.   Foto: Stine H Christensen og Gullfeti DM 2012