Unghestechampionat i military
2016-06-18T06:09:09
For første gang nogen sinde afholdes der i år unghestebedømmelse i military. Bedømmelsen afholdes d. 3/7 på terrænbanen i Tureby. Det er Haslev Køre og Rideforening der står for arrangementet. Det er i første omgang kun 4-års hestene der kan gå med og et resultat med over 7 point i stil giver adgang til finalen i Nordisk Championat i military der afholdes i Flyinge i Sverige i september.   Springene vil være 80 cm høje og der vil indgå almindelige terrænforhindringer som vand, grøft og opspring/nedspring. Banen er ca 1500 m lang og indeholder ca 14 forhindringer. Dommer vil være en af de absolut mest rutinerede stildommere i Sverige: Lars Christenson. Bedømmelsen kommer til at foregå ligesom ved championaterne i spring og dressur, banen gennemrides og Lars kommenterer og giver point efterfølgende.   Der er mulighed for at træne på banen op til stævnet ligesom der vil være banegennemgang til hest på dagen. Til banegennemgangen er det muligt at skridte rundt på banen samt igennem vandet.   Stævnet meldes via Go. For at være kvalificerende til finalerne skal der ud over selve kvallen også indløses et deltagerbevis på det svenske TDB. Skulle man have en 5 eller 6 årig hest man gerne vil kvalificere til finalen gøres dette ved at indløse et deltagerbevis og siden ride helt almindelige stævner med kvalificerende resultat i CNC100 og CNC1*. Reglerne for kvalifikation til finalen er at finde på swedehorse.se