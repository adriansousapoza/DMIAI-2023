Hillerød Horse Show – en fantastisk weekend i hestens tegn
2016-10-26T12:00:02
Hillerød Horse Show, som er Sjællands største hestemesse, slår i weekenden den 18.-20. november 2016 dørene op for alle hesteinteresserede. Messen byder på alt lige fra clinics, hestefaglige foredrag, fitnessinstruktører og dressurtræning til cirkus-, politi-, polo- og westernheste - og ikke mindre end 100 stande med heste- og rideudstyr. Og så kan du blandt andre møde OL-stjernen Severo Jurado López!   Clinic med Severo   Lørdag aften kommer OL-rytter Severo Jurado López og giver en helt særlig clinic, hvor fire forskellige ryttere på niveau fra LA til Grand Prix skal ride under hans kyndige blik. Som noget helt unikt kan du også møde Severo på Ridehestens stand lørdag kl. 16, hvorefter han kl. 16.15 vil være på Skaga Omega 3-standen.   Lidt om programmet   Fredag byder på masser af lærerige og faglige oplæg fra personligheder som Søs Fejerskov-Quist med RytterYoga, Lene Theill med Ryttertræning, og Team Hotho Vestergaard byder ind med viden om springteknikker. Desuden kan du opleve modeshow og meget, meget mere. Lørdag afholder dyrlægerne Sofie Troest Kjeldsen og Katrine Toft foredraget "Tøjletryk og holdningens effekt", og Ditte Young en spændende clinic, hvor hun demonstrerer live-telepati og giver sit bud på, hvordan man forstår sin konkurrencehest bedre. Katja Schumann kombinerer cirkustraditioner med forskellige træningsprincipper. Og så kan du bl.a. også høre om ringridning, tölt og voltigering. Søndag er der igen et pakket program med masser af faglige foredrag og unikke oplevelser. Her kommer blandt andre coach Rasmus Bagger sammen med dressurrytter Bo Høstrup og holder et inspirerende oplæg om de personlige krav til optimal træning. Du kan også overvære en træningssession med dressurrytter Anne-Mette Lyager, heppe på din favorit i Dansk Groomingmesterskab arrangeret af Nathalie Horse Care eller høre Tina Seligmann fortælle om ændringer i hesteloven.   Se meget mere her.   Kilde:Mediehuset Wiegaarden.