Det er helt vidunderligt 
2012-06-10T13:39:17
Ejer Lone Kaj-Nielsen var oppe i skyerne efter sejren til Cantenac i Dansk Breeders Cup med en førstepræmie på 200.000 kroner på Klampenborg Galopbane. »Det er jo pragtfuldt, helt vidunderligt. Tænk, at det kan lade sig gøre to uger i træk at vinde et storløb. Først Jyllandsløb med Jubilance og nu Breeders Cup med Cantenac,« sagde Lone Kaj-Nielsen fra Hillerød og tilføjede, at hun allerede for et år siden købte Cantenacs lillebror, kun syv dage gammel, for at være sikker på at få den. Den er blevet døbt Armagnac. Også træner Bent Olsen var yderst tilfreds. »Det er skønt, især fordi han gør det utroligt enkelt på trods af nogle trafikproblemer i opløbssvinget. Da han først kom fri, gik han jo bare fra,« sagde Bent Olsen, mens han vurderede det synlige bevis for trængslen i opløbssvinget, da Cantanac har fået en flænge i den ene bagkode.Af Hestesportens Medier  Lone Kaj-Nielsen med Cantenac, jockey Jacob Johansen og træner Bent Olsen. Foto: US Photo.