Licenskroner brugt på transport af hest
2017-01-11T09:42:23
DR korrespondent er havnet midt i en politisk sag, i forbindelse med hans families udstationering til USA. Transport af Johannes Langkildes hustrus hest til USA har skabt forargelse i medier og politiske kredse, da Danmarks Radio, er licens finansieret og har betalt for transporten af hesten   DR bekræfter sag Danmarks Radio bekræfter, at journalist Johannes Langkilde fik betalt transporten af sin kones hest fra Danmark til Washington D.C. Det kostede licensyderne næsten 70.000 kroner at flytte DR-korrespondent Johannes Langkildes hustru Sisse's hest fra Danmark til Washington D.C. Det viser fakturaen for transporten, som Radio24syv har set.   Faktura på knapt 70.000 Af fakturaen fremgår det, at transporten er håndteret af 'Team Relocations.' Der står blandt andet: "Vedrørende: Johannes Langkilde - transport af hest til Washington D.C. 64.788 kroner." Det fremgår yderligere, at der i tillæg til denne pris kom udgifter på 3.687,75 kroner til forsikring, samt et bookinggebyr på 750 kroner. Den totale, momsfrie omkostning af transporten endte altså på 69.225 kroner og 75 ører. DR's indholdschef Sandy French bekræfter Radio24syvs oplysninger: "Jeg ser ingen grund til at bestride ægtheden af den faktura eller de tal, I har", udtaler hun. Sandy French ønsker dog ikke at kommentere, hvorfor det er licensbetalernes opgave at flytte ansattes heste:"Jeg kan godt forstå, at I interesserer jer for den her flytning, men jeg vil simpelthen ikke tale om kontraktlige forhold mellem DR og vores korrespondenter.   Nyheden brød i sidste uge Allerede i sidste uge blev historien omtalt af ugebladet TÆT PÅ, men først efter at Radio24syv har fremlagt fakturaen, har DR altså bekræftet oplysningerne. Ifølge ugebladet TÆT PÅ er der tillige en formodning om, at det også bliver licensbetalerne, der skal finansiere hestens snarlige returrejse.   Sagen kommenteres fra politisk side   Dansk Folkepartis medieordfører Morten Marinus undrer sig over udgiften: "Jeg synes, det lyder som vanvittige beløb, at man bruger licensmidler til den slags. Det er i hvert fald ikke midler, der kommer ret meget public service-tv ud af. At man flytter en hest, som jeg går ud fra bliver brugt privat og ikke i DR-sammenhæng. Jeg har i hvert fald ikke set Johannes Langkilde ride rundt på en hest i USA",forklarer han til Radio24syv.   DF kræver at minister går ind i sagen Dansk Folkeparti krævernu at kulturministeren går ind i sagen. Morten Marinus kræver svar fra kulturminister Mette Bock (LA): "Jeg bliver nødt til at bede ministeren om at svare på det her. Så må hun jo rette henvendelse til DR's bestyrelse" siger Morten Marinus til Radio24syv. Også SF's medieordfører Jacob Mark mener, at DR skal tænke over, hvordan man bruger licensmidlerne: "Det lyder skørt. Jeg har ikke hørt om noget lignende før, men jeg har heller ikke nok forstand på den slags til at vide, hvad man betaler for, når medarbejdere flytter. Men det virker skørt" siger han til Radio24syv.   Langkilde vil ikke kommentere Ifølge Sandy French er aftaler om dækning af korrespondenters udgifter "normal praksis". Til sammenligning dækker Udenrigsministeriet maksimalt udgifter til at flytte "ét stuehusdyr". Det fremgår af ministeriets vejledning til partnere til ministeriets ansatte i udlandet. Der er faste vejledninger for dette indenfor det offentlige system, for ikke at risikere misbrug af offentlige midler og kritik fra offentligheden, netop i sager som denne.   Transport betales ofte for udstationerede medarbejdere Det er ikke usædvanligt at større virksomheder til tider ved indgående af samlede lønpakker ved udstationeringer betaler for medarbejderes transport af indbo og ejendele, herunder også i særlige tilfælde heste, der ejes af medarbejdere eller disse familier.   I dette tilfælde giver sagen anledning til øget politisk opmærksomhed og kritik i medierne, idet Danmarks Radio er licensfinansieret og derfor finansieret af indtægter fra skatter fra borgerne. Derfor er reglerne oftest skærpede i offentligt regi.   Johannes Langkilde ønsker ikke selv at kommentere sagen af "principielle årsager", fremgår det af Radio24syv og BT. Det er heller ikke lykkedes Heste-Nettet at få yderligere kommentarer til sagen, og det er i alle tilfælde DR, der vil skulle stå til regnskab for en evt. fejldisposition og som udgangspunkt ikke deres udstationerede medarbejder.   Der afventes nu en redegørelse fra DR.   Kilder: Bl.a. TÆT PÅ, Radio24syv, BT     