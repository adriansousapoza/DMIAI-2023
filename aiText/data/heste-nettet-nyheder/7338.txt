Sådan passer du på hestens hove   Equipage
2011-01-24T13:37:18
Om vinteren kræver hovene ekstra opmærksomhed. Hesten tilbringer meget tid i boksen, og ridningen foregår enten indendørs eller på isglatte veje. Derfor skal der være styr på fodertilskud, hovsalver og mordax. Vintervejret stiller store krav til hestens hove. Ekstrem kulde giver tørre hove, mens vådkoldt vintervejr som det, vi ofte har i Danmark, bløder hovene op. Samtidig er de mere udsat for ammoniak, bakterier og svampe fra de mudrede folde og boksen. - Generelt kræver hestens hove lidt mere opmærksomhed på denne årstid fra ejerens side, fordi underlaget er surt og vådt. Det kan give sur stråle, forklarer beslagsmed Søren Gerner. Hoven vokser også langsommere om vinteren, og hos nogle heste stagnerer den nærmest. Det skyldes, at hestene bevæger sig noget mindre om vinteren, og når de er i gang, bevæger de sig forsigtigere. Derfor bliver hovenes blodtilførsel formindsket, og stofskiftet i hoven nedsættes. - Det, at hoven vokser langsommere, betyder jo, at hoven slides hurtigere på den frosne vinterjord og asfalt, hvis den ikke har sko på, og så kan hesten blive ømtået. Hvis man rider meget ud, skal man være ekstra opmærksom, og det kan være, man skal overveje noget beskyttelse for hoven, siger beslagsmeden. Læs mere om, hvordan du passer på hestens hove om vinteren, på www.ridemagasinet.dk. 