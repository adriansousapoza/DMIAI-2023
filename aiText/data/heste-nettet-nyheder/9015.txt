Mange ungryttere fik problemer 
2012-06-07T20:10:52
Den første mesterskabsklasse - første afdeling for U21 - afviklet hos Schou & Skouboe.  Der stilles store krav i en mesterskabsklasse. Det måtte mange af ungrytterne konstatere, da første afdeling af Audi - DRF's mesterskab for U21 blev afviklet torsdag eftermiddag ved det store stævne hos Schou og Skouboe på Tågerup ved Sommersted nær Kolding.  Kun otte ryttere klarede banen uden fejl, og 11 måtte udgå enten på grund af diskvalifikation eller fordi de opgav.  Vinder af kvalifikationsklassen blev Nanna Dahlmann-Christensen på Sissilocia, og sidste års mester Kasper H. Hansen på Litas-Start blev nummer to. På tredjepladsen kom Christiane Tetzlaff på Womack van 'T Oud Vliegveld. Sidste års sølvvinder Maja Juhl Sørensen på Gammelbys Chatel blev henvist til 10. pladsen med fire fejl og sidste års bronzevinder Dorte Dahlmann Olsen på C.Itti blev nummer ni med en tidsfejl.  De 20 bedste af de 58 startende får lov til at ride finalen, der rides over to runder lørdag eftermiddag. Og det er ryttere med op til fire fejl. Resultaterne af de tre runder tælles sammen til det endelige resultat.  Fredag er der første afdeling for Children og Senior, mens der lørdag er første afdeling for U18 og søndag finale for disse tre klasser.  I dagens første klasse, LA**, besatte Karen Rhode første-, anden- og femtepladsen, så det blev en præmieoverrækkelse med kun tre ryttere. Hun red på Birkegårdens Chiquita, Charmeur Ask og Gandalf Ask. De to andre var Michael Aabo på Amigo og Lars Kragh Oversenpå Elmegårdens Artos, som blev nummer tre og fire.  I MA1*, som havde 120 starter, vandt Torben Frandsen på It's Catweazle og blev også nummer fem på Solos Concept. Kim Andersen blev nummer to på Wanessa f. Vejgaard, nummer tre Christian Schou på Chicago. Kim Kristensen på Leander D. besatte fjerdepladsen.  Julie Paludan Sørensen på Wemillon klarede banen med 12 fejl, og det var for meget til, at hun går videre.