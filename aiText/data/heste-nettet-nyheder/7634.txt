Kæmpe opbakning til Han Herreds Hestesportsklub fra ryttere og lokalsamfund
2011-04-22T21:23:54
Han Herreds Hestesportsklub beliggende i Jammerbugt kommune, og har ca. 200 medlemmer, som har til huse på Vesterstrand Ridecenter er meget presset af den nye lovgivning, og rytterne har her taget sagen i egen hånd og hjælper med at rejse nogle af pengene til projektet, der inkluderer en ny stald, som kan opfylde de nye lovkrav til hold af hest, samt en ridehal mere, da klubbens nuværende 20x40 hal er fyldt til bristepunktet med ca. 28 undervisningstimer om ugen samt 20 opstaldede privatheste og nogle udefrakommende ryttere som faste brugere. Derfor har klubben i samarbejde med Vesterstrand Ridecenter i lang tid arbejdet på at få gang i projektet, og i den forbindelse er det lagt op til et brag af et stævne anden påskedag, d. 25. april. Her afholdes et sponsorstævne, hvor rytterne virkelig har fået muligheden for at vise, at de også gerne vil være med til at redde rideskolen fra at måtte lukke. På lidt over 14 dage havde 42 af klubbens ryttere allerede meldt sig til at starte til stævnet med ca. 64 starter. Efter fire uger er der 85 starter fordelt på 55 ryttere og mere end 200 forskellige sponsorer. Disse 55 ryttere har været ude hos familie, venner, gamle elever, virksomheder osv. og har i alt fra de ca. 200 sponsorer, heraf ca. 85, der er medlemmer af klubben, fået samlet ikke mindre end 82.000 kr.  Dette er helt fantastisk, og vi håber der med den opbakning er mulighed for at nå over 100.000 kr. Mange bække små gør en stor å, og vi håber endnu flere vil bakke op om projektet, så vi kan nå vores mål, da rigtig mange børn og unge har stor glæde af denne fritidsmulighed i den vestligste del af Jammerbugt Kommune. At nå målet vil være et stort skridt på vejen til byggeriet, men det skal dog understreges, at vi stadig har behov for at flere fonde vil bakke op om projektet, som ikke bliver sat i gang før det er fuldt finansieret.  Han Herreds Hestesportsklub er en klub med mange traditioner og arrangementer for børn, unge og voksne i alle aldre. Blandt andet afholdes klubbens årlige ridelejr i år for 21. gang i træk! De sidste år har der været ca. 75 deltagere (alle medlemmer af klubben) i alderen fra 3 og op til 17 år. Deltagerne overnatter i telte på rideskolen fra lørdag til torsdag, hvor der sluttes af med en sommerfest for deltagerne og klubbens medlemmer med familie - et arrangement, der samler godt og vel 300 spisende gæster.  Hvis du skulle have lyst til at hjælpe rytterne med at støtte op om projektet, kan du enten henvende dig til en af klubbens medlemmer eller bestyrelsen. Mere info kan desuden ses på klubbens hjemmeside: http://www.hh-hestesportsklub.dk.