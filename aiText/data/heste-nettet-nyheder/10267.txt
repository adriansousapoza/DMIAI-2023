Hysteri om hestetyverier
2013-10-14T21:52:44
De sidste dages rygter på Facebook og Hestenettet om hestetyve forskellige steder i Danmark, foranlediger nu politiet til, at mane til besindighed.   Dansk Politi forsøger nu via Dansk Rideforbund at mane til besindighed blandt de mange oprørte hestefolk, der frygter tyverier af deres heste.   Dansk Rideforbund skriver i en pressemeddelelse fra politiet:   Info fra politiet vedrørende rygter om hestetyve Syd- og Sønderjyllands Politi får i disse dage mange henvendelser fra ryttere, hesteejere og medier, som har hørt, at der skal være hestetyve på spil i politikredsen. På de forskellige heste-fora på nettet deler mange hesteinteresserede historier, de har hørt fra andre.   Fakta er, at Syd- og Sønderjyllands Politi ikke har nogen anmeldelser om stjålne heste. Vi har først på ugen haft to anmeldelser fra Aabenraa-området, hvor et udenlandsk ægtepar ifølge anmelderne har vist mistænkelig adfærd i forhold til heste ude i indhegninger. Men heller ikke her er der altså stjålet heste.   Tidligt i morges blev der meldt om mistænkelig adfærd ved Hammelev Rideklub. Det har vist sig at være et udenlandsk avisbud på sin land-runde.   Man skal selvfølgelig altid som hesteejer holde et ansvarligt opsyn med sine heste, men der er altså ingen grund til at være unødigt opskræmt.   Kilde: Syd- og Sønderjyllands Politi 11-10-2013   Hestetyverier er normalt sjældent forekomne i Danmark til sammenligning med andre lande, men det er naturligvis en god ting at være på vagt, ligesom det er væsentligt at have hestene behørigt chip- eller brændemærket.