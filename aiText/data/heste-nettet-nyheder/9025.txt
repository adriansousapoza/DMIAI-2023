Jessica Vinther suveræn i juniorfinalen
2012-06-10T13:34:00
  Det kunne ikke gøres meget bedre. Over 4 sekunder hurtigere end sølvvinderen og 4 fejl færre. Jessica Vinther Jensen og Valerie F.S. kan dermed kalde sig Danmarksmestre 2012.   Et enkelt nedslag i omspringningen var de eneste fejl Jessica og Valerie F.S (KWPN e. C-Indoctro I/Ahorn) samlede sig i løbet af mesterskabet. Jessica Vinther Jensen ved DM 2011. Arkivfoto: Tine Kronborg Andersen, http://www.tinek-foto.dk   Maria Hjorth Frederiksen og Casino's Son L (DV e. Casino/Looping) satsede knap så meget i omspringningen som Jessica, men måtte alligevel indkassere to nedslag på vejen rundt. Det var dog alligevel nok til at sikre hende sølvmedaljen i mesterskabet foran Stephanie Jørgensen på Rosina Mosebo (DV e. Rambo/Racing Ace XX).   Nadja Kristoffersen og Cartaro (Holst. e. Carthago/Cor de la Bryére) sluttede på 4. pladsen med et enkelt nedslag i dagens første finalerunde foran Marie-Louise Rasmussen på Nørregård's Si'dan (DV e. Solos Landtinus/Dirty Dancer) på 5. pladsen.  