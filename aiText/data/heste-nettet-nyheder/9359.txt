Bronze til Annika Lykke Dalskov
2012-09-03T22:00:14
Søndag tog den danske paradressurrytter Annika Lykke Dalskov bronze i det individuelle program for grad III ved PL. Landsholdets anden grad III-rytter, Susanne Jensby Sunesen, blev nr. 4, mens Line Thorning Jørgensen blev nr. 5 i grad IV, og Liselotte Scharf Rosenhart blev nr. 5 i grad IA. Holdguldet gik til England, mens Tyskland fik sølv, og Irland fik bronze. Danmark blev nr. 6. Lørdag red den individuelle danske deltager Caroline Cecilie Nielsen det individuelle program for grad II, og her blev det til en 10. plads.   Dalskov tog bronzen Annika Lykke Dalskov og Aros A' Fenris er flyvende i London, og i søndag vidste grad III-ekvipagen, at den hører til i den absolutte verdenselite. Med et stabilt program i høj klasse til 71,233 % blev det til bronze i det individuelle program. "Det er simpelthen for vildt, det er bare så stort og jeg er så glad. Jeg havde ingen forventninger om en medalje, så det er helt fantastisk - jeg kan ikke en gang huske mit program lige nu. Jeg er bare så glad. Jeg håber, at jeg har en ligeså glad og formstærk hest på tirsdag, og at vi kan få en tur, der er mindst lige så god som i dag", siger Annika Lykke Dalskov.   Susanne Jensby Sunesen og Thy's Que Faire viste også stærke takter på dressurbanen, og med et program til 69,700 % blev det til en flot 4. plads til den danske PL-debutant. Guldet gik til Hannelore Brenner fra Tyskland på Women Of The World med 73,467 %, mens sølvet gik til britiske Deborah Criddle på LJT Akilles med 71,267 %.   Flot præstation fra Line og Di Caprio Grad VI-rytter Line Thorning Jørgensen og Di Caprio var første danske ekvipage på banen i søndagens individuelle klasser. Ekvipagen leverede et godt stabilt program, der blev bedømt til 70,258 %, hvilket gav ekvipagen en individuel placering som nr. 5. Det individuelle PL-guld for grad IV gik til Michele George fra Belgien på Rainman med 77,065 %, mens britiske Sophie Wells på Pinocchio fik sølv. Hollandske Frank Hosmar og Alphaville fik bronze med 773,097 %.   Fint program fra Liselotte og Priors Lady Rawage Liselotte Scharff Rosenhart og Priors Lady Rawage var sidste danske ekvipage på banen i de individuelle programmer. Ekvipagen leverede flot program i grad IA, der inkasserede 70,000 % fra dommerne og gav en placering som nr. 5. Det individuelle guld i grad IA gik til Sophie Christiansen fra England på Janeiro med 82,750 %, mens sølvet gik til Helen Kearny fra Irland på Mister Cool med 76,700 %. Det blev Laurentia Tan fra Singapore på Ruben James 2, der fik bronze med 773,650 %.   England tog guld i holdkonkurrencen Holdmedaljerne ved PL skulle afgøres ved sammenlægning af resultaterne fra team-programmet og det individuelle program, så der var pres på danskerne inden søndagens individuelle klasser. Danskerne lå nemlig på bronze-kurs efter team-programmet, så medaljerne var inden for rækkevidde. Desværre lykkedes det ikke landsholdet - Line Thorning Jørgensen, Susanne Jensby Sunesen, Annika Lykke Dalskov og Liselotte Scharff Rosenhart - at holde 3. pladsen, og Danmark endte på en 6. plads med 424,819 %. Holdguldet gik til England med 468,817 %, mens Tyskland fik sølv med 440,970 %, og Irland fik bronze med 428,313 %. Se meget mere på Dansk Ride Forbunds OL/PL-site og følg rytterne i London på vores Facebook-side.    Lidt baggrund Ved PL i 2008 i Hong Kong vandt Caroline Cecilie Nielsen med Rostorn's Hatim-Tinn en flot bronzemedalje, mens Annika Lykke Dalskov sikrede sig både individuelt sølv og bronze på Alfarvad April Z. Ved PL i London konkurrerer 78 ryttere og 77 heste (2 ryttere rider samme hest) over seks dage fra torsdag den 30. august til tirsdag den 4. september. Rytterne er inddelt i fem grader fra sværeste til letteste handicap (Ia, Ib, II, III og IV) og skal kæmpe om dommernes gunst i både holdmesterskab, individuelle mesterskaber og kür. Der deltager ryttere fra 27 nationer. Yngste rytter er 16-årige Gemma Rose Jen Foo fra Singapore og ældste rytter er 60 år, hedder Eleonore Elstone og kommer fra Canada. Det er femte gang paradressur er på programmet, siden disciplinen kom med ved PL i 1996. Storbritannien har en stærk paradressur tradition og har vundet mange medaljer, hvorfor forventningerne om medaljer på hjemmebane er stor. Storbritanniens Lee Pearson har vundet ikke mindre end 9 medaljer, alle af guld. Han har vundet både individuelt og holdmesterskab samt kür i henholdsvis 2000, 2004 og 2008. De Paralympiske Lege kan følges på DR1 og DR HD startende med åbningsceremonien onsdag den 29. august fra kl. 20.30 på DR HD. Se program på DR's hjemmeside.   Kilde: DRF  Annika Lykke Dalskov og Aros A' Fenris Foto: DRF