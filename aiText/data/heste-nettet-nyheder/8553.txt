Helles Rideudstyr støtter julemærkehjemmet Fjordmark
2012-02-16T11:25:09
I hele denne uge giver Helles Rideudstyr 10 kr. pr. ekspedition i støtte til julemærkehjemmet Fjordmark.   "Grunden til at jeg har valgt at støtte julemærkehjemmet Fjordmark er, at jeg har en kunde hvis barn har været der. Det har været den bedste oplevelse for pigen. Hun er kommet hjem med selvtillid og troen på at hun er noget, og at hun kan det hun sætter sig mål for. Kort tid efter så jeg en udsendelse om julemærkehjemmet, og interviews med børn derfra. Det var super glade børn, nogle fortalte at de for første gang i deres liv havde fået venner. De fik motion, de tabte sig, det var kort fortalt bare livsglæde der lyste ud af dem. Det rørte mig dybt. Men der blev også talt om at julemærkesalget er faldende, nok især fordi folk i dag ikke sender så mange julekort som før. I dag sender man jo bare en email med julehilsener, og julemærkehjemmene er helt afhængige af gaver og bidrag fra fonde, firmaer og private." siger Helle.   Helle havde gået og tænkt på, hvad hun kunne gøre for at støtte. Det er nemt nok bare at skrive en chek, men hun ville også gerne gøre opmærksom på julemærkehjemmene og deres fantastiske arbejde, som gerne skulle fortsætte mange år frem.   "De har brug for al den hjælp de kan få. Flere og flere børn står på venteliste, og desværre så falder julemærkesalget år for år."   Der er ekstra gode tilbud i butikken i denne uge, så der forhåbentlig vil være et par ekstra salg, der er med til at støtte Fjordmark.   Besøg Helles Rideudstyr her