Landstræner for junior og ungryttere i dressur søges
2012-12-12T15:39:41
Danske junior- og ungryttere har de seneste år høstet den ene internationale medalje efter den anden, og skal successen videreføres i fremtiden, skal der udvikling til. Derfor vil talentudviklingen af junior- og ungryttere i Dansk Ride Forbund skifte spor, så fokus fremover lægges på støtte og rådgivning i rytternes hjemlige træningsmiljø samt på regional talentudvikling i distrikterne. I forlængelse af at kontrakten med den nuværende landstræner udløber pr. 31. december, opslås stillingen som landstræner for junior- og ungryttere i dressur med tiltrædelse i starten af 2013.   Jon D. Pedersen har løftet dansk ungdomsdressur Dansk Ride Forbund har i de seneste år opnået meget stor succes for junior- og ungryttere i dressur under landstræner Jon D. Pedersen. Eksempelvis har både EM og NM de seneste år været domineret af de danske ryttere. "Jon D. Pedersen har gjort et fantastisk arbejde med de unge ryttere, hvor han har formået at løfte de danske rytteres præstationer til et meget højt niveau ved mesterskaberne", siger Jens-Erik Majlund, generalsekretær i Dansk Ride Forbund.   Sparring og støtte i dagligdagen En væsentlig forudsætning for de unge danske dressurrytteres gode resultater er også de systemer, der er bygget op omkring de enkelte ryttere i den daglige træning i klubberne med deres trænere og den store støtte fra familie og andre personer omkring rytterne. En af den kommende landstræners væsentligste opgaver bliver at støtte op om rytternes udvikling i dette miljø. Det betyder, at landstrænerens primære rolle og væsentligste opgave bliver at støtte op om rytterne og fungere som sparringspartner for både dem, deres daglige træner og forældrene. Landstræneren skal aktivt bidrage til, at de unge mennesker i deres daglige træning rider i et konstant systematiseret og disciplineret træningsforløb, som danner grundlag for opnåelse af de langsigtede mål med talentudviklingen.   Landstræneren skal derudover arbejde for at sprede talentudviklingen til de regionale niveauer, og en væsentlig opgave i den forbindelse bliver at gennemføre regionale talentsamlinger og støtte op om klubbernes talentarbejde. De lagsigtede mål for Dansk Ride Forbunds talentudvikling er: ? at skabe seniorryttere, der har ridemæssige kompetencer blandt de allerbedste i verden. ? at skabe en talentudvikling, der giver muligheder for at udvikle rytterne maximalt til det niveau, som de har ressourcer og ambitioner til. ? at skabe en talentudvikling, hvor de enkelte ryttere og deres omgivne system kender udviklingsvejen til den internationale elite. ? at de unge mennesker gennem ridesporten får styrket et bredere spektrum af deres kompetencer, og udvikler sig som hele mennesker - og ikke kun som ryttere. ? at talentudviklinger sker med udgangspunkt i Aldersrelateret Træning.   Se stillingsopslaget her.   Se uddybende stillingsbeskrivelse her.   Kilde: DRF  (Arkivfoto: JP-Photo)