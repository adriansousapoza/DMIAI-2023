Åbning af riderute på sydfyn lørdag
2011-06-22T11:00:01
Lørdag 25. juni kl. 10.00 på Holstenshuus åbner Riderute Sydfyn, en 75 km lang sammenhængende riderute gennem det sydfynske landskab - fra Millinge i vest og rundt om Brændegård Sø i øst. Ruten går gennem noget af Danmarks smukkeste natur, gennem skove og bakker, og passerer forbi en lang række steder der viser noget af egnens rige kulturhistorie.  Rideruten er blevet etableret gennem et frugtbart samarbejde mellem Steensgaard, Holstenshuus, Brahetrolleborg, Bikubenfonden (Svanninge Bjerge), Faaborg-Midtfyn Kommune, Naturstyrelsen Fyn og Naturturisme I/S. Projektet er støttet af LAG-midlerne, Friluftsrådet, Faaborg-Midtfyn Kommune og af Naturturisme I/S.