Elitefølauktion: Rekordpris til gangartsfænomen
2014-08-31T13:43:20
  Det blev til en rekordernes aften på elitefølauktionen i aftes. Det nykårede "Årets Dressurbetonede Hingsteføl" Strandagergårds Sirocco (e. Sezuan/Don Romantic) viste ubegrænset gangartskvalitet hvilket tiltrak de købestærke kunder. Selvom Sirocco ikke vender så flot i halsen som nogle af de andre føl så var den helt ekstra bevægelsesfunktionalitet og smidighed åbenlys og buddende kom hurtigt over de 400.000 kr. Budduellen stod til sidst mellem Andreas Helgstrand og Kristin Andresen fra JJ Horses i Norge, en duel som Andresen trak sig sejrrig ud af med et hammerslag på 550.000 kr + moms og salær. Strandagergårds Sirocco er således ikke blot det dyreste føl på en Dansk Varmblods følauktion nogensinde, han er også det dyreste auktionsføl i verden i år indtil videre.    Strandagergårds Sirocco (Foto: JP-Photo.dk)   Dyreste hoppeføl blev finaleføllet, den ultrafeminine, sorte og velfungerende, Lipas Adele der som dyreste hingsteføl ligeledes er efter Sezuan. Hun fik hammerslag på 220.000 kr + moms og salær    Lipas Adele (Foto: JP-Photo.dk)  