Sådan ser hesten i lys og mørke   Fagligt
2013-05-28T20:18:24
Heste ser lys og mørke forskelligt fra mennesker, og det kan have betydning for deres adfærd. Viden om hvordan hesten ser og reagerer på lys og mørke, kan udgøre vigtig information for os mennesker, da det kan hjælpe os til at forstå, hvorfor hesten reagerer som den gør i visse situationer.  Heste ser lys og mørke forskelligt fra mennesker, og det kan forklare meget af hestens adfærd og de forskellige reaktioner hesten udviser i det daglige, som vi bør være opmærksomme i samværet og træningen af vore heste. Sublimt nattesyn Hestens nattesyn er meget veludviklet. Der er stærke indikationer på at heste ser betydeligt bedre i mørke end mennesker. Forskere vurderer, at hestens nattesyn er op til 5 gange mere følsomt end menneskers og at heste derfor orienterer sig langt mere sikkert under dårlige lysforhold end mennesker. Laboratorietests som gengav et miljø med beplantninger og forhindringer i forskellige former og farver, under dårlige lysforhold svarende til at der ingen månebelysning var, har vist, at selv når lyset blev sænket til noget nær fuldt mørke, kunne heste skelne mellem objekter og var i stand til at navigere rundt indenfor indhegningen. Under samme forhold væltede menneskene rundt og faldt over objekter, ramlede ind i vægge og ting og sager, og selv hestene ramlede de ind i. Optimal bearbejdning af lys Strukturen i hestens øje og pupil, gør at hestens øje er i stand til at indfange den størst mulige mængde lys, som efterfølgende bearbejdes i hjernen og gør og hesten kan orientere sig sikkert i omgivelserne, selv under meget dårlige lysforhold. Dette muligt fordi heste har langt flere lys receptorer i øjet end mennesker, og en evne til at udvide pupillen helt til grænsen af sine store øjne, hvilket giver et meget stort lysindfald i øjet. Dertil kommer, at hestens nethinde har et reflekterende lag, kaldet tapetum lucidum, som gør, at det lys som ikke opfanges af nethinden i første omgang, alligevel reflekteres og signalerne opfanges og sendes videre til bearbejdning i hjernen. Det giver en langt bedre bearbejdning af informationen fra lyset end det f.eks. er muligt hos mennesket. Bedst syn på gråvejrsdage Hesteøjets evne til at opfange og bearbejde lyssignalerne på, gør også at hestens syn reelt er bedre på overskyede dage sammenlignet med skyfrie solskinsdage, hvor der er et konstant skarpt lys, fordi øjets evne til at opfange og sondre mellem lysinformation er dets styrke. Overgang fra lys til mørke Den muskel der gør hesten i stand til at udvide pupillen, så øjet kan opfange maksimalt lys, er relativ svag, så prisen for evnen til at udvide pupillen, er at udvidelsen og sammentrækningen af pupillen foregår relativt langsomt. Det betyder, at når hesten bevæger sig fra lys til skygge eller mørke, så tager det relativt lang tid for hestens øje at tilpasse sig. Det betyder at heste er dårligere end mennesker til at tilpasse sig pludselige ændringer i lyset, som f.eks. når an bevæger sig fra dagslyset ind i en mørk stald. Det menneskelige øje behøver ca. 15-20 sekunder til at tilpasse sig, mens hesten behøver dobbelt så lang tid, før den kan orientere sig sikkert. Det bør man tænke på når man træner heste. F.eks. kan det at læsse en hest ind i en trailer betyde, at den bliver bange alene fordi den ikke kan se tydeligt. Det bør man også tænke på når man rider, idet det at ride fra mørke til lys og omvendt, midlertidigt kan forringe hestens orienteringsevne og evnr til at bedømme hvad der er foran den. Værd at vide:  Stol på din hest, når du rider i mørket. Du kan måske ikke se præcist hvor I befinder jer, men hesten har formentlig helt check på det!   Vær opmærksom på at din hests syn bliver påvirket, når I bevæger jer fra lys til mørke, eller fra mørke til lys. Husk på, at dine øjne tilpasser sig dobbelt så hurtigt som hestens, så giv den tid til at vænne sig til de ændrede lysforhold og vær forberedt på, at den kan stoppe op blive forskrækket eller på anden måde reagere.   Vær forberedt hvis en bil kommer imod dig og din hest på en vej, når det er mørkt. Hestens følsomme øjne reagerer stærkt for lyset og den kan blive skræmt. Desuden tager det længere tid for din hest end for dig, igen at tilpasse øjnene til de ændrede lysforhold.  Se også artiklen: "Sådan ser hesten verden" (www.heste-nettet.dk/nyheder/9924/) Se også artiklen: "Sådan ser hesten farver" (www.heste-nettet.dk/nyheder/9925/)  Forsidefoto: Tine Lessèl