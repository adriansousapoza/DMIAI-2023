Kasprzak flyvende fra start
2012-10-19T13:15:54
Ved JBK Horse Shows blev dagens Prix St. Georges, sponsoreret af Europcar, vundet af Anna Kasprzak og hendes nyeste stjerne i stalden, den 10-årige hingst Darlings Dream e. Day Dream/Acapulco.   Anna modtog Darlings Dream kort før afrejsen til OL i London, og deres debut har været ventet i spænding. En ekvipage det skal blive spændende at følge i fremtiden. Dagens sejr må siges at være en god opvarmning for den talentfulde unge rytter, der i morgen starter World Cup-klassen med sin OL-hest, Donnperignon.  Kasprzak og Darlings Dream vandt med 73,026 %, foran den 8-årige danske DV-avlshingst Skovens Rafael e. Blue Hors Romanov/Blue Hors Don Schufro og Lotte Skjærbæk med 71,947 %. Rafael og Lotte, der begge har været igennem et sygdomsforløb siden deres deltagen ved 6-års VM i Verden, er nu for alvor vendt stærkt tilbage.  På tredjepladsen indfandt sig endnu en avlshingst, i form af den 10-årige Blue Hors Rush Hour e. Rubin Royal/Strohmann xx, redet til 71,395 % af berider Maria Anita Andersen.  Anna Kasprzak og Darlings Dream (JP-Photo)    Skovens Rafael og Lotte Skjærbæk (JP-Photo)    Blue Hors Rush Hour og Maria Anita Andersen (JP-Photo)    