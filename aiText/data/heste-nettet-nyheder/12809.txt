Stop for dansk deltagelse i distanceridt i UAE-landene
2017-02-07T09:55:55
Dansk Ride Forbund har i dag udmeldt følgende: Hestevelfærd er et kerneområde for Dansk Ride Forbund, og hvis der kan stilles spørgsmålstegn ved hestens velfærd, vil vi ikke deltage. Inden for de seneste fire uger har syv heste mistet livet ved distance-konkurrencer i De Forenede Arabiske Emirater (UAE), og vi vurderer, at forholdene omkring stævner i disse lande er så risikable ift. hestevelfærden, at vi ikke længere vil sende danske ryttere og heste til distancestævner i UAE.     Hestevelfærdsmæssigt uforsvarligt De hestevelfærdsmæssige forhold ved distancekonkurrencer i UAE har gennem de seneste år været skarpt kritiseret pga. en række omstændigheder ved tilgangen til distanceridning såsom utrolig høj hastighed, uetisk brug af medicin og flere eksempler på heste, der bliver presset til mere end de kan holde til - senest har syv heste mistet livet på fire uger. I 2015 besluttede vi, at vi kun ville sende ekvipager til distancestævner i disse lande, hvis de havde kvalificeret sig som ekvipager - altså tillod vi ikke danske ryttere at deltage på lånte eller lejede heste. Fra international side er der også blevet sanktioneret mod forholdene, men det er vores vurdering, at forholdene fortsat er til fare for hestevelfærden. Vi har flere dygtige distanceryttere i Danmark, som passer og rider deres heste i overensstemmelse med god hestevelfærd, men vi vurderer, at det er hestevelfærdsmæssigt uforsvarligt at sende danske ekvipager ud og ride under de forhold, som vi ser i UAE. Derfor har Dansk Ride Forbunds bestyrelse besluttet, at stoppe for al dansk distancedeltagelse i UAE - en beslutning, der bakkes op af eliteudvalget i distance. Fra international side er der også massiv kritik af forholdene i UAE, og det internationale rideforbund FEI har varslet en række tiltag for at få rettet op på forholdene (se mere her), hvilket vi vil følge tæt.   Kilde: Dansk Ride Forbund