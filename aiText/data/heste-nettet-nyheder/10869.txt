Nordiske Mesterskaber for islandske heste skudt igang   Reportage
2014-08-01T21:23:12
Så er NM officielt igang med over 100 ekvipager fra samtlige nordiske lande som stiller til start, og tre danske NM titler fra 2012 som skal forsvares.  I alt 28 danske islandsheste ryttere var klar til at tage kampen op mod konkurrenter fra de øvrige nordiske lande og Færøerne, da Nordisk Mesterskab 2014 officielt startede fredag den første august klokken 12.00.  De fysiske rammer i Herning er intet mindre end Europas bedste for konkurrencer indenfor islandshestesporten, og ryttere og arrangører glæder sig til at se de ny anlagte baner i brug.   Kampen står om medaljer i en lang række discipliner, der som fællesnævner har fokus på den islandske hests alsidighed, dens styrke og anlæg for især gangarterne tølt og pas.   Over hele Norden er det i dag både unge og ældre, der rider islandske heste i naturen og/eller mere seriøst og professionelt plan på konkurrencebanerne. Derfor afholdes NM2014 som et mesterskab for både nordiske juniorer, ungryttere og seniorer.   Det danske landshold består af fire juniorer, ni ungryttere og 15 seniorer fra stort set hele landet. De i alt 28 ryttere var alle på medaljeskamlerne eller lige udenfor medaljerækken ved DM, der blev afviklet 10.juli til 13.juli 2014. Ryttere og heste er altså i en opadgående formkurve for fokus i år har hele tiden været på NM2014 i Herning. Det skal nok blive nogle forrygende dage med konkurrencer på højeste niveau, hvor især kongedisciplinen T1, tølt i tre tempi, kan blive en publikumsmagnet, idet danske Christina Johansen på Tjörvi frá Sunnuhvoli er regerende nordiskmester i T1 fra NM 2012 i Sverige. Konkurrencen fra de islandske ryttere er altid utrolig hård i netop den disciplin, så det er spændende at se om Christina Johansen fra Hadsten kan beholde titlen.   Den anden danske regerende nordiske mester er Søren Madsen fra Skjern. Han tog guld i pas i Sverige i 2012. Søren Madsen rider på hingsten Hárekur frá Hákoti, og også her er forventningerne store.   Endelig er danske Isabella Felsum på Viktor fra Diisa også forsvarende nordisk mester i disciplinen 4-gang, som er skridt, trav, galop og tølt vist på ovalbanen, så smukt og kraftfuldt som muligt. Finalerne ved NM 2014 for juniorer, ungryttere og seniorer rides lørdag den 2. august og søndag den 3.august.   For publikum er pas en spændende konkurrence at se på. Hesten løber så hurtigt, at det menneskelige øje ofte bliver snydt og ser ikke bare fire, men otte ben gå som trommestikker under hestene. Verdensrekorden i 250 meter pas er 19,86 sekunder. Den blev sat i Herning i 2004. I Speedpas, som er 100 meter, såkaldt flyvende pas på tid, er den danske rekord 7,60 sekunder, også sat på banen i Herning.   NM 2014 i Herning er en generalprøve på de ny anlagte baner og tribuneanlæg i Herning. Næste år har de nordiske lande fælles værtsskab for VM 2015 for islandske heste samme sted.   Stævnepladsens adresse: Kaj Zartows Vej 19 7400 Herning Danmark   Arrangørerne bag NM byder publikum varmt velkomment til nogle fantastiske dage i Herning - vel mødt.   Foto: NM 2014 logo