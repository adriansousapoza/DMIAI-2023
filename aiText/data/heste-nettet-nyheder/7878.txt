Sensationelt dansk EM-sølv
2011-07-08T20:05:28
De danske juniorspringryttere kæmper i disse dage for hæder og ære ved EM i Comporta, Portugal. Allerede torsdag var danskerne fantastisk undervejs og kunne med samlet set 18 fejl få hængt medaljer af sølv om halsen. De danske ryttere var blot et enkelt nedslag fra en omspringning om guld med det vindende hold fra Italien.  Det danske hold bestod af Christiane Tetzlaff på Womack van't oud Vliegveld (BWP e. Clinton) der med et fejlfrit ridt i anden runde, i høj grad var medvirkende til at sikre Danmark sølvmedaljerne, Julie Meiland Hansen på Coolman (Holst. e. Colman) der med to runder med hver en enkelt fejl for overskridelse af tid samlet set var den stærkeste rytter på det danske hold, Shannon Mejnert Ketterle på George (Rhein. e. Grosso Z) og sidste års individuelle sølvvinder Camilla Fliedner Ernst på Rivaro (Holst. e. Rheinsberg). Reserve var Rikke Belinda Barker på Cora (Holst. e. Carolus I).  I det individuelle mesterskab afvikles finalen lørdag. Camilla Fliedner Ernst og Julie Meiland Hansen er de danske ekvipager som indtil videre ligger bedst i den samlede stilling, hvor de har samlet sig 8 fejl og altså befinder sig på en delt 5. plads. Christiane Tetzlaff ligger med 10 fejl på en foreløbig 7. plads. Mesterskabet blev i det hele taget en skandinavisk succes, idet de norske ryttere, med danske Michael Kolind som landstræner, kunne tage sig af bronzemedaljerne i mesterskabet og dermed henviste de ellers normalt stærkere ridende hollandske og tyske hold til hhv. 4. og 7. pladserne.