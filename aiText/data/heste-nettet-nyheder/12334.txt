Terrænet vendte op og ned på placeringerne ved OL
2016-08-09T07:31:10
Mandag var terrændag ved OL i military. Den franske banedesigner Pierre Michelet havde for alvor gjort det svært for rytterne og selv rutinerede ekvipager som Ingrid Klimke på Horseware Hale-Bob og William Fox-Pitt på Chili Morning inkasserede fejl på den indflydelsesrige terrænbane.   Det var dog ikke hele toppen der havde problemer. Australske Christopher Burton på Santano II holder ved i toppen med en fejlfri runde på idealtiden. Han ligger dermed nummer et efter terrænet med 37,6 straf. Santano II har ikke gået ret mange store stævner i sit liv, helt præcist tre CI3* er det blevet til, den ene med sejr i Saumur i år. I 3* har den en gang gået fejlfrit på springbanen, en gang med fire fejl og en gang med 11. Ved tirsdagens springning er der ikke råd til fejl, kun 3,3 fejl adskiller ham fra den regerende Olympiske mester Michael Jung på La Biosthetique Sam FBW. Skulle det lykkes at komme på podiet bliver det første gang for Burton.   Michael Jung leverede også en af terrændagens få fejlfri runder, han red samtidigt i den hurtigste tid, hele 14 sekunder indenfor idealtiden. Dermed holder han også sit dressurresultat på 40,9 straf. Sam har gået otte CCI4* inklusive OL i London og WEG i Kentucky. Kun to gange har han lavet fejl på springbanen, sandsynligheden for at Michael Jung kan holde nullet i springningen er altså absolut tilstede. La Biosthetique Sam FBW er Michaels andenhest for tiden. Ved WEG 2014 i Caen var Sam skadet og han red derfor FischerRocana til en sølvmedalje. Denne gang ser det også ud til at andenhesten skal sikre ham en plads på podiet.   På tredjepladsen finder vi endnu en af de ryttere der formåede at ride fejlfrit og inden for tiden. Franske Aister Nicolas på Piaf de B'Neville holder deres dressurresultat på 42 straf og ligger altså også ganske tæt på de to førende i klassen. Piaf har gået to CCI4* begge uden fejl på springbanen og var vinder af Pau sidste efterår. Piaf er en yderst velspringende hest og han så frisk ud da han løb i mål. Skulle de lykkes at komme på podiet bliver det den første medalje som senior til 26 årige Aister Nicolas.   Nummer fire og fem ligger tæt på med hhv 46 straf og 46,8 straf, det er hhv Sir Mark Todd på Leonidas II og Philip Dutton på Mighty Nice. Det er ikke utænkeligt at en af de to vil kunne rykke op på podiet efter springningen.   I holdmesterskabet fører Australien, de har kun tre ryttere tilbage efter terrænet og det er derfor yderst vigtigt at alle tre går igennem dyrlægeinspektionen tirsdag formiddag lokal tid (13.30 dansk tid). De har samlet 150,3 straf. På andenpladsen lige nu ligger New Zealand med 154,8 straf. De har også kun tre ryttere tilbage efter terrænet. Men altså ganske tæt på guldet hvis de kan ride fejlfrit.   Frankrig indtager tredjepladsen med 161 strafpoint og alle fire ryttere med fra terrænet. Den ene dog med et enkelt stop.   Tyskerne ligger ikke længere ude end at det stadig er muligt at komme med på podiet med 172,8 straf og tre ryttere.   Meget er blevet lavet om i resultaterne over natten. Da vi gik i seng i går var svenske Linda Algotson udgået på tre vægringer, det har man ombestemt sig omkring siden og hun står nu med fejl på to forhindringer efter at man har kigget nærmere på hvordan hun red et alternativ et sted på banen. Tilsvarende var brassilianske Marcio Carvalho Jorge i går udgået efter at have haft et ikke så godt spring hvor hele bagparten svingede uden om hjørnet. Reglerne er dog at halsen og begge skuldre skal have passeret mellem flagene og det blev således efterfølgende besluttet at han havde sprunget alle spring fejlfrit. Det var svært at se på livesendingen og debatten går hæftigt på Facebook.   Tirsdag byder først på dyrlæge kl 13.30 dansk tid. kl 15 står den på afgørelse af holdmesterskabet og særligt for olympiaden springes der dernæst en anden runde for at afgøre de individuelle medaljer.  