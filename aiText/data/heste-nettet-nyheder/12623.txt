Så er der mulighed for at ride bidløst til dressurstævner
2016-12-09T23:01:28
Den seneste tid har Dressurudvalget set på muligheden for at benytte bidløs optømning ved dressurstævner. I uge 47 afviklede Brøndby Ny Rideklub en test-klasse, som udvalget efterfølgende har evalueret sammen med de øvrige betragtninger. Indtrykkene er rigtig positive, og det betyder, at vi åbner op for udskrivning af bidløse klasser ved D- og E-stævner i 2017, hvorefter konceptet evalueres igen.   Rid bidløst i 2017 "Det har været tydeligt for os længe, at der er et massivt ønske om at kunne starte med bidløs optømning. Vi fik også mange gode indtryk ved teststævnet i Brøndby, og derfor har vi i reglementet for 2017 åbnet op for, at der kan udskrives bidløse klasser ved D- og E-stævner. Vi håber, at klubberne vil tage imod muligheden og udskrive bidløse klasser ved deres stævner, så rytterne og deres heste får mulighed for at vise, hvad de kan," fortæller Jan Stampe, Sportschef. Tekst i dressurreglement 2017Showklasse - bidløs optømning Der kan ved E- og D-stævner udskrives klasser med bidløs optømning. Gælder kun for heste - ikke ponyer. Klasserne afvikles separat og er kun åbne for ekvipager med bidløs optømning, sådan at der ikke konkurreres mod ryttere med bid. Klasserne må udskrives i sv.grad 0-2, evt. som procentklasser. Der må anvendes bidløs trense/sidepull, ridekapsun samt soft hackamore. Rytterne bedømmes efter normale kritikker - dog forudsættes det, at der bedømmes for "accept af tøjlen" i stedet for accept af bid. Løber som forsøgsordning i 2017. Kilde: Dansk Ride Forbund