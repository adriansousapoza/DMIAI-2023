Nedtælling i fuld gang til Nordisk Mesterskab i kørsel med hest og vogn
2013-03-29T13:40:45
  Dansk Køreforbund og Vendsyssel Køreforening (VK) har været så heldige at få tildelt Nordisk Mesterskab i kørsel med hest og vogn i 2013. Stævnet skal afholdes 10.-14. Juli 2013 på de smukke baner på Kørecentret, Holtegaard ved Hjallerup.   Aktiviteterne med at klargøre stævneområdet er - trods den lange vinter - i fuld gang. I efteråret blev der drænet, planeret og tilsået på arealet, der skal bruges til 3 stk. 40x100 m. dressurbaner. Græsset har slået rødder og så snart vejrforholdene tillader det, bliver der tromlet. 4 nye maraton forhindring er der også blevet lavet - den ene en flot pileforhindring., der nu blot skal vokse og grønnes. De nye forhindringer er placeret tæt på de øvrige faste forhindringer, således at publikum har et rigtigt godt overblik over hele forhindringsområdet. De nye baner og forhindringer er hegnet af og vil først blive indviet under NM. Vendsyssel Køreforening har i forvejen et af landets mest udviklede og udfordrende kørecentre, med nogle spektakulære faste forhindringer - bl.a. en vandforhindring og en stor broforhindring (bygget til DM i 2008). De store træ stolper i vandforhindringen er hentet lokalt i Hammer Bakker.  Puslespillet med grundplanen for stævneområdet er også ved at være på plads. Der bliver masser at se på for publikum udover selve kørslen, idet stævnet byder på et stort standområde med masser af gode tilbud til hestefolket. Ridehallen på Holtegaard bliver under stævnet omdannet til et stort cafeteria.  Der er mange aktive konkurrencekuske i Vendsyssel Køreforening og foreningen regner med at stille med flere ekvipager til Nordisk Mesterskab. Træningen frem mod sommerens mesterskab er allerede godt i gang. Kuskene både konditionstræner deres hest på vejene omkring Holtegaard og i hele det Nordjyske landskab. Hestene bliver også trænet i ridehal, hvor de første stævner er blevet afholdt med stor tilslutning af kuskene fra Vendsyssel Køreforening.  Læs mere om stævnet på VK's hjemmeside: www.vendsysselkoreforening.dk/ Læs mere om konkurrence med hest og vogn på Dansk Køreforbunds hjemmeside: http://www.koereforbund.dk  Finn Qvist i vandforhindring