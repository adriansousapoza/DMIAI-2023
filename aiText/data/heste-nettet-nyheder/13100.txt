Hvem bliver Danmarksmester i springning?
2017-05-15T22:53:43
På onsdag går det løs, når Absolute Horses for syvende gang er klar til at byde velkommen til DM i ridebanespringning på Tågerup i Sommersted ved Kolding. I løbet af weekenden skal der kåres mestre i de tre kategorier: Absolute Horsetrucks Senior DM, Jyske Bank DRF-mesterskab for ungryttere og A.Equipment DRF- mesterskab for juniorer. Der bliver dermed rig mulighed for at se de bedste danske ryttere i aktion i de flotte omgivelser på Tågerup. Har du ikke mulighed for at tage turen til det jyske, kan du følge med på Zibrasport, der livestreamer de tre mesterskaber. Du kan også komme helt tæt på stævnet, ved at følge med på instagram, hvor Absolute Horses overtager rideforbundets profil.   Tre mesterskaber Ungrytterne skyder den spændende mesterskabsweekend i gang med deres DRF-mesterskab, hvor første kvalifikation rides torsdag aften. 32 ekvipager er meldt til start, og vinderen findes lørdag eftermiddag i finalen. Juniorerne rider første kvalifikation fredag og finale søndag. Hos juniorerne er der 46 ekvipager på startlisten. 26 af Danmarks bedste springryttere er klar til at ride om guld, sølv og bronze i seniorernes DM. Her rides første kvalifikation lørdag, hvorfra de 20 bedste går videre til finalen søndag.   Tidsplan Torsdag 17:30 Jyske Bank 1.kval DRF-mesterskab ungrytter S1* (145 cm) Fredag 14:00 A-Equipment 1. kval DRF-mesterskab junior MA2** (140 cm) 16:30 Stephex presented by Absolute Horsetrucks 1. kval. DM Senior S3*** (150) Lørdag 14:30 Jyske Bank 2. kval & finale DRF-mesterskab ungrytter S1* (145 cm) Søndag 12:00 A-Equipment 2. kval og finale DRF-mesterskab junior MA2** (140 cm) 14:00 Stephex presented by Absolute Horsetrucks 2. kval og Finale DM Senior S4**** (160 cm)   Et stævne for hele familien DM-stævnerne er inde i en god gænge med gode faciliteter, gode hjælpere og gode traditioner bl.a. for et brag af en rytterfest fredag aften. Men der er andre hestekræfter end de firbenene at kigge på. Landrover og Jaguar stiller op med stor udstilling og mulighed for testkørsel. Og Absolute Cars og Absolute Horsetrucks har en stor udstilling af biler i alle klasser og hestelastbiler med beboelse. Der er også salgsstande med forskelligt udstyr og mulighed for at købe grillpølser, sushi, øl m.m.. Man kan tage børn under 12 år gratis med, og de får en kupon til en pølse ved indgangen. Skulle børnene miste interessen for at følge med i den spændende ridning, kan de selv prøve kræfter med en børnespringbane - uden hest - ligesom der er hoppeborg til børnene.   Praktisk Info DM-stævnet holdes hos Absolute Horses på Tågerup, Tågerupvej 32, Sommersted, fra onsdag den 17. til søndag den 21. maj. Der er gratis adgang onsdag og torsdag, mens det koster 80 kr. fredag, lørdag og søndag. Man kan tage børn under 12 år med gratis. Partoutkort til de tre dage koster 200 kr. Du kan også se mesterskaberne live på Zibrasport.dk. Det koster 49 kr. for et Premium Pass.   Se foreløbige startlister for hele stævnet HER.   Kilde: Dansk Ride Forbund