Elsassfonden støtter op om Caroline Cecilie Nielsens OL-drømme
2011-12-07T22:14:42
Caroline Cecilie Nielsen har en drøm. Den 21-årige para-dressurrytter fra Holte vil til de Paralympiske Lege (PL) og vinde medaljer, og den drøm støtter Elsassfonden op om. Derfor har fonden doneret et betydeligt beløb til Caroline Cecilie Nielsens forberedelse til og deltagelse ved PL i London i 2012.   "Nu kan jeg fokusere 100 % på PL" "Det er simpelthen helt fantastisk og overvældende. Donationen betyder, at jeg nu har de økonomiske rammer på plads og kan koncentrere mig 100 % om at komme til London og ride for medaljer til Danmark. Det er virkelig dejligt, at fonden vil støtte op om mig og sporten på den måde, og jeg glæder mig til samarbejdet, hvor jeg forhåbentlig kan give fonden en masse igen", siger Caroline Cecilie Nielsen.   Vejen banet til OL At Caroline Cecilie Nielsen er halvsidet spastisk lammet, står ikke i vejen for den 21-åriges vilje til at nå toppen. Hun hører til i den absolutte verdenselite i para-dressur, hvor hun rider med handicapgraden II (der findes fire grader fra I - IV, hvor grad I er det sværeste handicap). Caroline Cecilie Nielsen har opnået mange internationale topplaceringer, heriblandt individuel bronze ved PL i Hong Kong i 2008, bronze for både hold og individuelt ved VM i USA i 2010 og sølv ved EM i sommer med landsholdet.   Caroline Cecilie Nielsen - en rollemodel "Caroline Cecilie Nielsen er en fighter i særklasse, og derfor er hun en god rollemodel for andre spastisk lammede, som selv vil kæmpe for at nå deres mål i livet. Derfor skal Caroline også have de bedste muligheder for at nå til tops ved PL. Hun er en ildsjæl, der på positiv vis kan sætte fokus på spastisk lammelse og handicappedes muligheder for integration i samfundet. I ridning integreres para-ridningen i stigende grad med rask-ridning, hvilket ligger i direkte linje med fondens virke", siger Nick Elsass, formand i Elsassfonden.   Vejen til PL Med donationen fra Elsass-fonden kan Caroline Cecilie Nielsen for alvor sætte målrettet ind på forberedelserne til PL i London. Og det er ikke kun Grad II-rytteren, der får glæde af donationen. Elsassfonden arbejder målrettet på at forbedre handicappedes muligheder for at blive integreret i "det almindelige" samfund på alle planer, og det ligger i tråd med, at Dansk Ride Forbund og Dansk Handicap Idræts-Forbund (DH-IF) netop har indgået et tæt samarbejde om para-ridningen for blandt andet at forbedre integrationen af para-ridning og rask-ridning. Derfor går en del af donationen fra Elsassfonden også til det samlede para-dressur-landsholds forberedelse til PL.   Para-ridning - en integreret del af ridesporten "Det er virkelig dejligt, at Elsassfonden på denne måde støtter op om vores sport gennem donationen til Caroline. Samarbejdet mellem DH-IF og Dansk Ride Forbund, udbredelsen af para-ridning i vores klubber, samt at Danmark i 2013 er vært for et samlet EM i springning, dressur og para-dressur viser, at ridesporten er en samlende platform for handicappede og raske. Og netop dette, er Caroline Cecilie Nielsen og hendes flotte præstationer et stærkt bevis på", siger Ulf Helgstrand, formand for Dansk Ride Forbund.   Om Elsassfonden Elsassfonden (Ludvig og Sara Elsass Fond) blev stiftet af Helene Elsass, datter af Ludvig og Sara Elsass, i 1975 ved en gavedisposition. Helene Elsass, der var født med spastisk lammelse og næsten var 100 % invalid, ønskede at stifte en fond, hvis primære formål skulle være at støtte spastisk lammede og andre såvel fysisk som psykisk handicappede. En selvstændig gren af fonden er Helene Elsass Centret i Ordrup, hvor spastisk lammede og deres familier kan få hjælp til en lettere hverdag. På centret kan spastisk lammede unge også gennemgå et interaktivt træningsprogram "Move It To Improve It", der skal give de unge mulighed for at nå deres mål i livet. Caroline Cecilie Nielsen har gennem længere tid været tilknyttet centret og er p.t. i gang med at gennemgå "Move It To Improve It". HKH Prinsesse Benedikte er protektor for både Elsassfonden, Dansk Handicap Idrætsforbund og Dansk Ride Forbund.   Kontakt: Nick Elsass, formand i Elsassfonden - tlf: 40 56 88 33 Ulf Helgstrand, formand i Dansk Ride Forbund - tlf: 28 26 08 65   Links: Elsassfonden http://www.elsassfonden.dk/ Dansk Ride Forbund http://www.rideforbund.dk/ Dansk Handicap Idræts-Forbund www.dhif.dk/FrontPage/?id=58   Kilde: Pressemeddelse, Dansk Rideforbund    