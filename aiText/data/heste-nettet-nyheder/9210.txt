Flot kørsel på Holtegaard
2012-07-23T18:18:09
Solen strålede om kap med de flotte ekvipager lørdag den 21. juli, hvor Vendsyssel Køreforening havde inviteret til TopCup- og Dressur Cup-stævne på Holtegaard ved Dronninglund. Topcup er en landsdækkende turnering, der giver alle kuske - fra konkurrencekuske til debutanter - mulighed for at mødes og konkurrere ved overskuelige endagsstævner. Turneringen afsluttes med et stort finalestævne. At køre med hest og vogn er en sport for hele familien, hvilket bestemt også blev slået fast til stævnet, hvor aldersspredningen på kuskene gik fra 10 år til 70+ år. I køresporten kan man også være med, hvad enten man har lyst til at køre med små eller store heste. Til stævnet havde publikum mulighed for at se forspand fra små shetlændere over blandt andet sportsponyer, fjordheste, oldenborgere til store imponerende schlesviske koldblodsheste.  Formiddagen startede med Dressur Cup. Kuskene havde gjort meget ud af ekvipagernes fremtoning, og hestene dansede gennem de faste dressurprogrammer. Vinder af dressur klasse A (Konkurrencekuske): Søren Høgh, MKS Vinder af dressur klasse C (Debutanter og mindre øvede): Elisabeth V Stetkær, VK Efter frokost gik starten på Topcup, som blev kørt mellem Vendsyssel Køreforenings faste maratonforhindringer, hvoraf 'jernbanepassagen' var en del af topcupbanen. At denne lidt utraditionelle løsning er valgt, er at Vendsyssel Køreforening er i gang med et større omlægningsarbejde af den tidligere bane. VK afholder i 2013 Nordisk Mesterskab i kørsel med hest og vogn og i den forbindelse er der ved at blive drænet og planeret så der til NM vil være hele 3 dressurbaner på 40x100 m. at køre på.  Vinder af Topcup klasse A (Konkurrencekuske): Birgitte Jensen, MKS Vinder af Topcup klasse B (Øvede kuske): Jens Høgh, MKS Vinder af Topcup klasse C (Debutanter og mindre øvede): Ninna Thybo, MKS Vinder af Topcup klasse J (Juniorer): Julie V Stetkær, VK Den danske sommer viste sig fra sin bedste side og både kuske og de mange tilskuere havde en rigtig dejlig eftermiddag. Dagen blev afsluttet med en stor grillfest i teltet på dressurbanen. VK glæder sig til at se en masse entusiastiske kuske og publikum til Topcup Vest-finalestævnet på Holtegaard sidste weekend i september.