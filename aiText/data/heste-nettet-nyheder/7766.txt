Lamaze og Hickstead på sejrsturné
2011-05-30T01:58:15
Den regerende olympiske mester Eric Lamaze og hans fantastiske Hickstead vandt Grand Prix'en i Rom ligesom de gjorde det i La Baule to uger tidligere. Andreas Schou og hingsten Uno's Safier gjorde en god figur i samme klasse. Andreas og Uno's Safier stod søndag i den femstjernede Grand Prix overfor en af ekvipagens hidtil sværeste opgaver i deres endnu unge karriere. Den 10-årige avlshingst sprang med stort overskud og respekt for bommene. Kun en smal og optisk svær lodret narrede hingsten og den øverste bom faldt til jorden. En enkelt tidsfejl kom oveni regnskabet og ekvipagen sluttede på i alt 5 fejl. Andreas og Uno's Safier (KWPN e. Numero Uno/Amor) sluttede som nummer 21 i klassen. Den canadiske OL-guldvinder Eric Lamaze og hans superhest Hickstead (KWPN e. Hamlet/Ekstein) var ikke til at følge i omspringningen hvor de sluttede knap et sekund hurtigere end omspringningsspecialisten Michael Whitaker og GIG Amai på andenpladsen. Hollandske Jeroen Dubbeldam og BMC Van Grunsven Simon sluttede på 3. pladsen. Sejren var hele 50.000 Euro værd for Eric Lamaze, som også tog sejren i Grand Prix'en ved superliga stævnet i La Baule for 14 dage siden til en værdi af 66.000 Euro. Se en samlet resultatliste samt video af de enkelte ridt fra klassen i dette link, bl.a. også Andreas og Uno's Safiers flotte runde.