Sensationel dansk 2. plads i Nations Cup
2012-05-18T23:58:13
De danske ryttere red sig i eftermiddags til en fantastisk flot 2. plads i Coral Reef Nations Cup i Bernstorffsparken.   I første runde leverede Andreas Schou og Uno's Saffier (KWPN e. Numero Uno/Amor) en flot fejlfri runde som første dansker på banen. Rikke Haastrup og Luganer (Hann. e. Landclassic/Ramiro's Son II) måtte desværre indkassere et enkelt nedslag mens Thomas Sandgaard's Amarone (Westf. e. Arpeggio/Potsdam) virkede uoplagt og indkasserede 3 nedslag på banen og en enkelt tidsfejl. Dermed lå Danmark med 17 fejl, inden holdets sidste ekvipage, Linnea Ericsson og Damgårdens Extens (DV e. Crelido/Aleksander) kom på banen. Linnea og Extens beviste at deres mange flotte resultater det seneste år, ikke blot var lykketræf da de i suveræn og den mest selvfølgelige stil, gennemførte den store bane fejlfrit. Således kunne det danske holds dårligste resultat i første runde, de 13 fejl fra Amarone og Thomas Sandgaard, slettes og holdet stod nu på en foreløbig andenplads med fire fejl inden sidste runde. Kun tyskerne var bedre og leverede intet mindre end fire, flotte og fejlfrie runder i første omgang.   I anden runde havde de danske ryttere for alvor sprunget sig i form og red som om de aldrig havde gjort andet, 3 fejlfrie runder! Andreas Schou og Uno's Safier var dermed den ene af de blot fem ekvipager, der red dobbelte nulrunder i nationsspringningen. Linnea og Extens behøvede ikke at starte i anden runde, da de tre første som nævnt allerede havde leveret alle de fejlfrie runder, der var brug for til slutregnskabet. Andreas Schou og Uno's Safier var grundstenen i dagens flotte andenplads i Coral Reef Nations Cup Foto: CSFOTO.DK   Det tyske hold havde indkasseret to nedslag i anden runde og derfor var spændingen på sit højeste inden holdets fjerde og sidste rytter skulle på banen. Rolf Moormann og Acorte holdt dog hovedet koldt og red til de danske fans' ærgrelse, en fejlfri runde, som gjorde at tyskerne kunne slette de otte fejl fra Tim Rieskamp-Gödeking og dermed opretholde deres 0 fejl fra første runde.   Således blev det til tysk sejr i Parken mens det danske hold måtte tage til takke med en 2. plads. Det ukrainske hold, bl.a. bestående af den danskkårede og tidligere danskejede avlshingst Lord If de Chalusse under Cassio Rivetti, sluttede som nummer 3 med samlet set 20 fejl mens Irland endte på 4. pladsen med 24 fejl foran dagens største overraskelse, et særdeles velridende hold fra Qatar og deres 28 fejl. Det vindende tyske hold Foto: CSFOTO.DK