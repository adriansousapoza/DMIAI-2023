»Man skal gå op i sit liv« 
2012-06-04T14:14:26
40 år: Travtræner René Kjær er ikke prototypen på en moderne travtræner. Faktisk har han arbejde ved siden af rollen som træner og kusk. 10. juni fylder han rundt, men han får slet ikke tid til at fejre dagen.   De fleste travtrænere i Danmark knokler fra morgen til aften alle ugens syv dage med at få staldens ender til at hænge sammen. Det gør den i Frørup-bosiddende travtræner René Kjær så sandelig også. Faktisk har han et job mere end flere af sine kolleger, da han ved siden af trænergerningen arbejder deltids som pædagogmedhjælper på Specialskolen Storebælt i Nyborg. Men travsporten har altid trukket meget i René Kjær fra tiden som ung i stalden hos legendariske og nu afdøde travtræner Harald Lund på Nykøbing Falster Travbane til nu at være en af Danmarks bedste travkuske med licens på Royal Canin Arena i Odense. Tre gange har fødselaren allerede vundet DM for Travtrænere, men for René Kjær har det været en sej kamp at nå toppen i sporten. Mange kanter er blevet slebet af undervejs, men som han selv siger, så »skal man også have tid til at gå op i sit liv, og jeg ville blive lettere psykotisk, hvis jeg dagen lang kun tænkte på travløb«. Ud over at bruge mange timer på landevejene mellem løbsdagene på landets travbaner så kobler René Kjær af med at spille golf. Han hader at tabe - både på trav- og golfbanen - men for den nu snart 40-årige er det gået rigtig godt på travbanerne. De sidste fem sæsoner har han i snit vundet 100 løb hvert år og indkørt lidt over ti millioner kroner til hesteejerne. 10. juni er en af de store dage i dansk travsport. Her afvikles i København storløbet Copenhagen Cup med deltagelse af verdens bedste travheste. Den arbejdsdag misser René Kjær selvfølgelig ikke, så familie og venner er i stedet inviteret til stor fest Skt. Hans-aften.Af Hestesportens Medier  Det er i denne rolle, som René Kjær elsker. En æresrunde efter nok en sejr. Foto: KM FOTO.