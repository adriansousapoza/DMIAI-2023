Observationssamling for pony-, junior og ungryttere i dressur
2016-10-31T19:44:39
  Er du pony-, junior- eller ungrytter, og rider du dressur, så har du nu mulighed for at komme til observationssamling hos landstræner Jette Nevermann Torup (ponyer) og Landstræner Ulrik Sørensen (junior og ungryttere) i november. Med observationssamlinger ønsker Dansk Ride Forbund at holde sig løbende ajour med den nuværende og kommende talentmasse i dansk ungdoms-dressursport, og samlingerne er derfor åben for alle, der opfylder nedenstående krav.   Krav til deltagelse for pony-ryttere For at deltage skal du blot som ponyrytter have gennemført et dressurprogram i sværhedsgrad 3 med min. 64% ved mindst to C-stævner. Du kan højst tilmelde to ponyer. For kat. I- og kat. II-ponyer er det ryttere født i 2002 eller senere, der kan deltage. Ryttere på kat. III-ponyer skal være født 2005 eller senere og have redet LA2 til min. 64% ved mindst to C-stævner.   Krav for deltagelse junior- og ungryttere For at kunne deltage som junior, skal du have redet M-niveau ved C-stævner. Kravet for at deltage som ungrytter er start på MA- eller Prix Skt. Georg-niveau ligeledes ved C-stævner. Der rides som i daglig træning. På forlangende vil hver enkelt rytter blive bedt om at udføre enkelte øvelser. Rytternes daglige træner er velkommen til at overvære samlingen.   Pris: 400 kr   Tid og sted Lørdag d 26. november på Hulbækgård, Karlslunde Centervej 85, 2690 Karlslunde. Søndag d 27. november på Skanderborg Rideklub, Christiansmindevej 3, 8660 Skanderborg.   Tilmelding via Go!, senest 18. november.   Kilde: Dansk Rideforbund