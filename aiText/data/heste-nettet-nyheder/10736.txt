Danmarks skrappeste instruktøreksamen står for døren
2014-05-29T00:12:47
I den kommende weekend skal 10 instruktør-aspiranter svede sig igennem den afsluttende eksamen på Blue Berry Hill ved Silkeborg, i håbet om at kunne slutte sig til de andre 19 eksaminerede BBH Basisinstruktører.   Aspiranterne skal eksamineres i læringsteori, formidling, anatomi og bevægelse, samt helhedsforståelse for ekvipagen. De skal gennem både mundtlige og praktiske prøver og de eksamineres af ikke mindre end 3 kompetente eksterne censorer og bestå alle 4 fag for at kunne kalde sig BBH Basisinstruktør. Aspiranterne har allerede været igennem en skrap midtvejseksamen efter de første to moduler, så de kender kravene til eksamen. Og de er høje.   "Det er meget vigtigt for mig, at de instruktører der kommer ud på den anden side er dygtige og kompetente og derfor har vores uddannelse en skrap eksamen med eksterne censorer" forklarer Susan Kjærgård fra Blue Berry Hill. "Eksamen er en meget vigtig del af uddannelsen, selvfølgelig fordi den viser aspiranternes faglige niveau, men også fordi det viser at de "kan stå distancen". Når de kommer ud med BBH-mærket vil de opleve at stå i modsætning til mange traditionelle undervisere og jeg hører jævnligt om aspiranternes oplevelser hvor de bliver udfordret hårdt på deres indgangsvinkel til træningen fra andre trænere. Presset ved at skulle igennem eksamen fortæller meget om deres mentale mindset og evnen til at holde målet for øje, også under pres. De skrappe censorer sikrer at det faglige niveau er helt i top, på alle områderne. Det er både instruktørernes og de fremtidige elevers garanti for, at en certificeret BBH basisinstruktør har et solidt og vidensbaseret fundament og kan hjælpe ryttere og heste med effektiv og indfølende træning", afslutter Susan Kjærgård.   Eksamen løber over hele weekenden og censoreres af forsker ved Århus universitet Janne Winther Christensen i adfærd og læringsteori. Mental træner Annette Klausen fra Mindfocus i kommunikation og formidling. Dyrlæge fra Equimove.dk Marianne Dahl-Jensen i anatomi og biomekanik og så er det Susan Kjærgård fra Blue Berry Hill, der giver den fjerde og sidste karakter for Helhedsforståelse.   Du kan læse mere om uddannelsen her. www.blueberryhill.dk/index.php/ bbhinstruktoer   Forsidefoto: JP-Photo.dk