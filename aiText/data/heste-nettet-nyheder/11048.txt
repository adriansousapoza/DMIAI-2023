Messen i Odense lader op til weekendens stormløb.
2014-10-16T13:07:48
Der er roligt og til at komme til i Odense Arena her til formiddag. Messestandende er klar, udstillerne nærværende og ungheste championaterne rides netop nu. De godt 60 stande byder på et væld af udstyr, foder, staldinventar og forsikringsløsninger. Temaet er gennemgående kulde og efterår, så mangler man overtøj, enten til sig selv eller den firbenede, er dette et godt sted at starte.   Tilbuddene er mange og mangeartede, og er man heldig kan man måske ende med at komme hjem med mere end man har betalt for. Flere af standene har forskellige konkurrencer kørende, og du kan være heldig at vinde alt fra tøj og dækner til foder og staldindventar.   JBKs store publikums lotteri foregår på JBK standen i hal A eller i indgangen, hvor lodder kan købes. Vinderen udtrækkes søndag. Præmien er den danske verdensnyhed Mustang Amigo, en handy lille lukket trailer med 2145 liters bagage kapacitet. Præmien har en værdi af 15.960 kr.   Over de næste tre dage vil der traditionen tro blive handlet og købt ind, og der vil være rig mulighed for at se masser af smuk ridning i de to arenaer. DRFs unghestechampionater i både dressur og spring afholder finaler fredag og lørdag byder på masser af internationale klasser, eks. Prix st. George, Grand Prix Freestyle og kvalifikationen til søndagens Worldcup.    Lørdag aften er der ydermere mulighed for at komme til det store Hesteshow når Odense Arena slår dørene op for Odense Show Night. Showet her i H.C. Andersens hjemby har et eventyrligt præg, og er sat sammen af en mosaik af spændende indslag. Blandt andet skal vi se en masse fart når nogle af Danmarks bedste kuske dyster på tid, vi skal se kostumespringning, og vi skal se dygtige hunde i flot dressur. Showet byder desuden på god musik og der er garanti for for stemning, latter og gode oplevelser.  