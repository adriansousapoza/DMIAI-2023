Næstved Horseshow er tilbage
2011-06-08T09:22:48
Blot 14 dage efter afviklingen af DM i Military for hold, slår Næstved Sportsrideklub endnu en gang dørene op for den absolutte elite. Denne gang er det springsporten der står på programmet! Under titlen Næstved Horseshow står Næstved Sportsrideklub i pinsen bag et kæmpe springstævne fra fredag den 10. til mandag den 13. juni. I forbindelse med stævnet afholdes der både 2. kvalifikation til Baltic Cup samt Nord Vestbox Cup, ligesom der vil være juniorklasser alle dage på nær fredag, hvor der vil være distriktsklasser åbne for både heste og ponyer. Efter en pause på nogle år er Næstved Horseshow tilbage igen for fuld kraft, denne gang dog i nye, bedre og endnu flottere rammer end tidligere i form af anlægget ved den gamle Gardehusarkaserne i Næstved. Alle konkurrencerne kommer til at foregå på den store grusbane (65 m * 90 m) som ligger omkranset af staldanlægget og ridehuset og der vil selvfølgelig være stande, servering mv. i det hyggelige område omkring banerne. Foreløbig tidsplan: Fredag: LB-MB hest + LB-MB pony Lørdag: LA-MB hest for junior + MB-MA pony Søndag: MB-MA hest for junior + MB-S pony Mandag: MB hest for junior + MB-MA pony Næstved Sportsrideklub glæder sig til at byde dig velkommen til en forrygende og solbeskinnet Pinse på den gamle gardehusarkaserne i Næstved!