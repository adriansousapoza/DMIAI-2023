Danmarkshest tegner lovende 
2011-10-05T08:34:00
Hoppen Redical Way har kendte navne i ejerkredsen, blandt andre Lolland-Falster Alliancens fodboldspillere, mesterbryderen Mark O. Madsen, Lars Jørgensen fra AG Håndbold, håndboldtræner Jimmy Albrechtsen, Team Sydhavsøerne, badmintonspillerne Joachim Fischer og Karsten Mogensen samt den tidligere professionelle cykelrytter Jesper Skibbye.  Der er snart udsolgt af de 500 andele i den treårige hoppe Redical Way, som er Nykøbing Falster Travbanes Danmarkshest. Hun trænes af Henrik Thomsen og kom til Falster for nogle måneder siden fra Aarhus. Den ustartede treåring skal ud i sit første løb på torsdag. Hun kommer oprindeligt fra Aarhus, hvor hun blev kørt i sit prøveløb af Birger Jørgensen. »Jeg talte med Birger, og han kunne varmt anbefale hoppen som et spændende projekt, og så slog vi til,« siger Henrik Thomsen. Den kendte amatørkusk og tidligere jockey Kasper Nielsen er andelsstaldens styrmand, og han mangler kun at få afskibet et par andele, inden der er fuldtegnet. Blandt de mange ejere er ovennævnte samt mange lokale, der snart kan se hoppen debutere på hjemmebane. »En andel koster 500 kroner, og så er der betalt for træning og alt andet i hele 2011 og 2012 hos Henrik Thomsen, og desuden får man gratis adgang til et fordelsprogram med i øjeblikket over 30 forretningsdrivende, som giver rabat til medlemmerne af andelsstalden,« siger Kasper Nielsen. Radical Way har trænet glimrende i lang tid hos Henrik Thomsen og skulle have startet flere gange på Nykøbing Falster Travbane, men først sendte et akut maveonde debuten til hjørnespark, og siden fik hun en hovbyld. Men nu er hun altså klar. Forvirret og stresset »Lige da hun kom til stalden, hvor alt var nyt, virkede hun en smule stresset og lidt forvirret, men det er jo en lærenem hoppe, og der er god fart i hende,« siger Henrik Thomsen, der ikke et øjeblik er i tvivl om, at der bliver noget at glæde sig til for de mange ejere. »Det er et superinitiativ med Danmarksheste fra nord til syd, og nu skal hoppen i gang med at tjene til føden, og det bliver spændende,« fortæller Henrik Thomsen. »Når vi kommer i gang med løb, kigger vi på starterne fra gang til gang, inden det besluttes, om hun skal starte i de sidste måneder af året, og så kan hun formentlig gå på ferie, når banen holder pause fra nytår,« forventer Henrik Thomsen. Redical Way er opdrættet af Morten R. Sørensen i Jylland, men det bliver altså på Nykøbing Falster Travbane, at hun skal ud og vise sine cirka 500 ejere, at hun kan komme først over målstregen. Når det sker, bliver der glæde på tilskuerpladserne, og så får vi se, om vindercirklen på banen kan rumme de mange glade andelshavere. Hestesportens Medier