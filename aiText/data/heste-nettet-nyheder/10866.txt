Opvisning i frihedsdressur, kåring og show - oplev alt det bedste i næste weekend!
2014-08-01T15:53:25
Dansk Connemara Pony Selskab slår dørene op den 9. og 10. august, hvor de inviterer til kåring, show og opvisning i frihedsdressur med ingen mindre end den internationalt anerkendte udøver Rebecca Dahlgren fra horse-vision.se.  Connemaraponyen stammer fra bjergene Connemara ved den irske vestkyst. Her er der ikke mange saftige græsmarker, så Connemaraponyen er nøjsom og robust. Det fortælles, at racen bl.a. består af spanske heste som svømmede i land ved et skibsforlis ud for vestkysten i Irland. Om det er en skrøne vides ikke, men i ponyen er også fuldblod, araber, welsh cup og berberhesten indblandet. Resultatet er blevet en stærk ridehest, der er nem at håndtere for børn og som også kan rides af voksne, der ikke er alt for tunge. Connemaraponyen kan bruges til alle former for ridesport: Dressur, springning, terrænridning, langdistance, western, klassisk ridning og hestevognskørsel. Det er en meget alsidig pony med en god størrelse helt op til ponymål. Temperamentet er et kapitel for sig. Connemaraponyen er en meget intelligent, føjelig og usædvanlig blid pony, som oftest vil gøre sit allerbedste for sin rytter. Der er avl af Connemaraponyer overalt i verden også i de fjerneste hjørner - og på Facebook udveksler connemaraelskere verden over billeder og synspunkter omkring deres elskede ponyer.   Opvisning i frihedsdressur Rebecca, som er internationalt anerkendt for udøvelsen af frihedsdressur, vil give opvisning på sin dansk avlet connemarapony. Hun vil vise, hvordan man kan kommunikere med hesten og få den til at arbejde uden brug af bid, sadel eller lignende. Der er lagt op til to forrygende dage. Der er gratis adgang til kåring og show. Prisen for at opleve Rebecca Dahlgrens opvisninger lørdag (16.00-17.30) eller søndag eftermiddag (14.00-15.30) er 100 kr. og 50 kr. for børn under 12 år. Medlemmer af DCPS og disses børn har gratis adgang.   Arrangementet afholdes på:  Stutteri Langtoftegård Langtoftevej 6 4173 Fjenneslev   Lørdag: 8.00-16.00 Søndag: 9.00-14.00 Se også hjemmesiden: http://www.connemara-ponyer.dk   