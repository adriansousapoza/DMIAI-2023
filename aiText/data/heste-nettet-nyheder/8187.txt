4-års finalen til Thomas Jensen og Sucano
2011-10-23T16:34:10
Beslagsmed Thomas Jensen vandt DRF-finalen for 4-års springheste på Sucano, en 4-års hingst opdrættet i Holsten af Sylvia Fitze.   Sucano er efter den holstenske shooting Star, Clarimo (e. Clearway/Caletto II), der er særdeles succesrig i internationale youngsterklasser med den tyske landsholdsrytter Janne-Friederike Meyer i sadlen. Sucanos mor er holstenerhoppen Sunshine XII e. Cash And Carry/Cassini II/Landgraf I, der i øvrigt er helsøster til den særdeles succesrige hoppe Cosima, som under den danske juniorrytter Renee Ulvsbjerg, allerede sidste år blot 7 år gammel debuterede i S-klasser.   Dommerne lod sig imponere af Sucanos kraftfulde afsæt og indiskutabelt store kapacitet og belønnede parret med karakteren 8,5. De imponerende forcer hingsten besidder må antages at have opvejet de tydelige mangler i ridelighed og teknik i dommernes optik.   Andenpladsen i klassen gik til den kårede hingst Last Man's Hope (OS e. Last Man Standing/Conteros/Caletto I opdr. Brødrene Möller, Tyskland) ejet af hingstestationen Schou & Skouboe og fremvist af Christian Schou. Dommerne belønnede hingsten med karakteren 8,4.   Sabine Korfitz Christensen fremviste i fineste stil den enormt ridelige og velspringende holstenerhoppe Colina (Holst. e. Colman/Casco/Lord opdr. Lothar & Sven Völz, Tyskland), der fik 8,0 af dommerne.  Heart-Ache BS (DV e. Heartbeat/Candillo/Lagano opdr. Søren Bøgested) under Torben Frandsen og Chacom Ask (DV e. Carson Ask/Caretino/Silvester opdr. Stutteri Ask) under Sarah Kromann Rosenlund delte 4. pladsen med karakteren 7,9.   Se resultaterne i dette link