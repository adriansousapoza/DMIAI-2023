Top hingste i KWPN hingstekonkurrencen i Hengelo
2011-12-01T23:12:01
Jack Sparrow, Bon Bravour og Apache vandt hver deres sværhedsgrad i den første runde af 2011/2012 KWPN hingstekonkurrencen, som startede d. 30. november 2011 i Hengelo, Holland.  Få hingste var tilmeldt i denne første afdeling af konkurrencen, dog var 9 fire års hingste tilmeldt som startede på L-niveau. Edward Gal started den kulsorte Baden Wurttemberger kårede hingst Jack Sparrow e. Johnson/Wolkentanz II/Don Primero, som vandt klassen med 85 point. Spanske Severo Jurado Lopez red KWPN hingsten Chippendale e. Lord Leatherdale/Negro på en andenplads med 80,5 point. Begge hingste var exceptionelle i trav og galop, hvorimod det kneb med en taktfast og afslappet skridt.  I 5 års klassen var KWPN hingsten Bon Bravour e. Painted Black/Chronos/Linards uovervindelig med 84,5 point redet af belgiske Tom Franckx-Goen. Bon Bravour var i 2010 finalevinder for fire års hingstene. På andenpladsen med 76,5 point fulgte Bojengel e. Uphill/Gribaldi/Lector redet af Stefanie Dors.  6 og 7 års hingstene konkurrerer sammen, dog i hver deres sværhedsgrad. Apache e. UB40/ Krack C/Inspekteur redet af Emmelie Scholtens vandt klassen med 88 point. Hingsten var suveræn i trav og galop, men også her kneb takten i skridt. På andenpladsen kom Zizi Top e. Tango/Ferro/Officier redet af Hans Peter Minderhoud med 83,5 point. Zizi Top var stærk i alle tre gangarter og blev belønnet med 9 for trav og 8 for skridt og galop.