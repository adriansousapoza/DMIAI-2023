Endnu en sejr til Sir Donnerhall II
2013-03-10T14:02:23
Sidste dag ved Dansk Varmblods hingstekåring i Herning startede ud med en Dressur Prix St. Georges, sponsoreret af KPMG.  Dagens vinder blev Sir Donnerhall II med Thomas Sigtenbjerggaard, med 74,561 %. En utrolig populær ekvipage blandt publikum, idet hingsten på bedste vis takler de store omgivelser i arenaen og samtidig får fremvist sine spektakulære gangarter, til store klapsalver blandt tilskuerne.    Sir Donnerhall II (JP-Photo)  Andenpladsen blev med 71,140 % indtaget af Maria Anita Andersen og den fantastiske Blue Hors Don Romantic-datter Karina Lihmskov. Om denne ekvipage var der noget uenighed blandt dommerne, idet dommer Kurt Christensen havde ekvipagen på en fjerdeplads.  Karina Lihmskov (JP-Photo)  Også om tredjepladsen var der stor uenighed blandt dommerne, mens Kurt Christensen og Susanne Baarup Christensen havde ekvipagen på en andenplads, havde Birthe Lyder Nielsen ekvipagen på en sidste plads. Tredjepladsen gik med 70,702 % til Carina Nevermann Torup og N.O.H.´s Wizard e. Kermo´s White Talisman/Ragazzo. N.OH.´s Wizard besidder tre gode gangarter, dog fremstår bagbens aktiviteten en anelse uens momentvis, hvilket kan volde dommerne problemer i karaktergivningen.   N.O.H.´s Wizard (JP-Photo)