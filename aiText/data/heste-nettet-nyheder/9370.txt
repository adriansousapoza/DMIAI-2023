Fjordhestene i dyst igen
2012-09-05T23:38:22
Revsø Rideskole er vært for et kæmpe Fjordhestestævne, Fjordhestestævne Syd 2012, fra den 7. - 9. september.   Stævnet er traditionelt og har gennem årene indeholdt flere mesterskaber, i år Jysk mesterskab. Der er 82 klasser og over 110 stævnenummerer. Og da hver hest må deltage i 6 klasser, bliver det til ret mange starter.   Der er flere specielklasser som er gennemgående og landsdækkende, blandt andet Fjordhesteturneringen, FJ-Tour. Den føres for øjeblikket af Karina Blaabjerg, endda på to heste, med Bounty har hun 45 point og med Stald Kiels Lyst 43 point. I kørsel fører Siw Graves med Birkens Ofelia med 10 point, lige efter ligger Mogens Ruhoff med 9 point med Bygvraa's Asterix. Og da Siw ikke starter er der lagt op til ny føring.   Man har også et Allround Jysk Mesterskab som består af dressur, spring, dressurkørsel og forhindringskørsel. Mesterskabet går på hesten, så der kan godt være flere ryttere og kuske. Siw Graves som ikke stiller op i Revsø, blev Danmarksmester tidligere på året på Birken, hvor hun klarede det hele selv. Tit er der en springrytter, en dressurrytter og en kusk der deler æren for at hesten har vundet.   Alt i alt er det et stævne der til gode ser alle former for hestesport, dressur for både ryttere og kuske, springning, forhindringskørsel, agility, trail, en slags agility men med rytter.   Stævnet kører fra morgen til aften på adressen Revsø Markvej 2, ved Sommersted. Startlisten findes på: www.123hjemmeside.dk/Staevnesyd2012/ 120511626  Arkivfoto: Jørgen Konge