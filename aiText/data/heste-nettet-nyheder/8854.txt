Jørn Laursen kan stadig træne vindere 
2012-04-25T08:13:41
Travtræner Jørn Laursen, der bliver genstand for en vis opmærksomhed gennem næste års filmatisering af 'Tarok - Dannebrog på fire ben', viste søndag eftermiddag på travbanen i Århus, at han stadig kan træne vindere. Jørn Laursen blev i 1970'erne landskendt som kusk bag legendariske Tarok, men den populære hestemand fra Skive er stadig 'stil going strong' som travtræner. Det viste han, da hustruens femårige hingst Primas, som han træner, var bedst i et såkaldt V65-løb søndag eftermiddag på Jydsk Væddeløbsbane. Hingsten var uheldig i sin sidste start, hvor det blev til galop ind i første sving, men det gik lidt mere roligt for sig denne gang, hvor Jørn Laursens trænerkollega fra Skive, Gordon Dahl, var i sulkyen. Undervejs overtog Primas spidsen i løbet og vandt siden ganske let. »Primas har trænet godt for Jørn, så jeg vidste, at den var i god form. Undervejs i løbet var jeg derfor ikke urolig. Jeg tror absolut, at der er mere udvikling i hesten. Jørn går og arbejder med nogle småting hos Primas, og får han helt styr på det, så tror jeg på, at der er udsigt til, at Primas bliver en kanonhest«, sagde vinderkusken efter løbet. Jørn Laursen er stoppet som aktiv kusk og kunne fra sidelinjen glæde sig over, at Primas vandt for tredje gang i bare 17 karriere-starter. Der var 7.500 kroner i førstepræmie til hustruen Ingelise Laursen.   Af Hestesportens Medier  Femårige Primas trænet af Jørn Laursen og kørt af Gordon Dahl vandt søndag på Jydsk Væddeløbsbane. Foto: Ole Hindby.