Den sorte hingst fra Posadowo
2013-09-13T11:59:09
En sort varmblodshingst, blev for redningsmændene i Posadowo symbolet på redningsaktionen af de udsultede heste fra John Byrialsens polske stutteri. Et lokalt TV hold har nu fulgt op på historien og forhørt sig om, hvordan det går hingsten og andre af de heste der blev centrum i den uhyrlige vanrøgtsskandale i Polen for godt en måned siden. TV besøg hos Bogdan Trojanek Et lokalt TV hold har igen interviewet Bogdan Trojanek fra den polske dyrevelfærdsorganisation Pogotowia DLA Zwiezat, for at høre hvordan det går med de heste, heriblandt den sorte hingst, som han fik overleveret til sin varetægt efter redningsaktionen. I et langt interview til den polske TV station fortæller Trojanek, hvordan det går med de tre heste han fortsat har i sin varetægt og hvorledes myndighederne følger op på aktiviteterne på Byrialsens polske stutteri. TV interviewet I TV udsendelsen fra Gawex interviewes Trojanek, i stalden hvor den sorte hingst står, og der vises desuden video klip fra tidspunktet hvor hingsten ankom til Trojaneks stald i Szczecinek, og fra den fold hvor hingsten nu går sammen med andre heste, geder og andre dyr. Den sorte hingst fra Posadowo Trojanek fortæller at den sorte hingst har det meget bedre nu. Når hingsten er kommet sig endnu mere og har fået flere kræfter, skal den opereres. Trojanek oplyser dog ikke i TV interviewet, hvilken operation det er, hesten skal gennemgå. Af TV optagelsen fremgår det at hesten virker mere vågen og mere aktiv og at sår og skrammer er under opheling, selvom den naturligvis fortsat er meget tynd. Hoppen fra Posadowo Blandt de tre varmblodsheste Trojanek fik overdraget var også en hoppe. Ifølge dyrevelfærdsmanden har hoppen det på nuværende tidspunkt værre end den sorte hingst, hvis tilstand på tidspunktet for redningsaktionen blev vurderet som den absolut mest kritiske af de tre heste han fik i sin varetægt.  Det viste sig nemlig efterfølgende, at hoppen havde så lange tandspidser at det havde gjort stor skade. Hoppens tunge og mundhule var fulde af sår. Hun har nu fået raspet tænder, så sårene kan hele op, men har samtidig fået konstateret en vær grad af mavesår. Trojanek er usikker på om denne hoppe bliver rask igen. Mange tilbud om hjælp Trojanek udtrykker i interviewet samtidig stor taknemmelighed overfor den opbakning der har været til redningsaktionen. Mange lokale borgere har spontant tilbudt at hjælpe med hvad de har kunne bidrage med. En landmand har blandt andet leveret hø til Trojaneks heste. Sagen mod John Byrialsen Trojanek oplyser også, at han i rollen som dyrevelfærdsinspektør følger med i sagen om John Byrialsen. Trojanek oplyser, at politiet fortsat er i gang med at indsamle materiale i sagen og at der fortsat afhøres vidner. Det forventes at der herefter rejses tiltale mod John Byrialsen og at han i henhold til polsk lov vil blive straffet for sine fortrædeligheder på stutteriet i Posadowo.Trojanek oplyser endvidere, at de heste der fortsat befinder sig på Byrialsens stutteri er under myndighedernes og de polske dyrevelfærdsorganisationers kontrol. Hestenes sundhedstilstand kontrolleres jævnligt, og det forlyder at alle de tilbageblivende heste for nuværende har det godt. Byrialsen har indkøbt hø og strå og hestene bliver fodret. Hestenettet har ikke været i stand til at verificere disse oplysninger fra officiel side. Kilde: Gawex  TV interviewet med Bogdan Trojanek kan ses her  Hestenettet bragte tidligere en artikel under titlen 'Redningsmands beretning fra Posadowo'. Den omhandlede Boddan Trojaneks øjenvidneberetning om redningsaktionen på John Byrialdsens stutteri i Posadowo og facinationen af den store sorte varmblodshingst, mager og udsultet, der var blandt de heste, der for godt en måned siden blev fjernet af de polske veterinærmyndigheder og polske dyrevelfærdsorganisationer fra stutteriet. Den sorte hingst blev redningsfolkenes symbol på aktionen og Bogdan Trojanek, der er inspektør i dyrevelfærdsorganisationen Pogotowia DLA Zwiezat, fik den i sin varetægt.        Forsidefoto: Dyrevelfærdsinspektør Bogdan Trojanek og hans plejebarn, den sorte hingst