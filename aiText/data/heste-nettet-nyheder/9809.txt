Glædeligt gensyn i MB-øvelser
2013-03-09T12:48:30
Fredag sidst på eftermiddagen kunne man i hal B nyde 6 års og ældre hingste udføre forskellige MB-øvelser instrueret af dressurdommer Kurt Christensen, klassen var sponsoreret af Equsana.  I klassen blev det et glædeligt gensyn med flere hingste, hvor bl.a. den nu 9-årige Blue Hors Zack har udviklet sig positivt siden vi så hingsten sidste år. Hingsten mistede synet på det ene øje ved et uheld på staldgangen i 2010, dette var dog ikke at mærke på hingsten, der lydig og med tillid til rytteren tog de larmende omgivelser med ophøjet ro.  Vi fik hele tre Belissimo M-sønner at se i klassen i form af Blue Hors Bentley, Bøgegårdens Boney M og Belamour. Fælles for de tre repræsentanter var en udtalt smidighed og ridelighed, som gik igen hos alle tre.  Det var ligeledes en fornøjelse at gense Tailormade Lancelot, der af Silje Bakken, på samme måde som Attention, blev flot fremvist.  Den hollandske IPS Don Massimo e. Don Larino, der torsdag opnåede kåring i DV, var en smule trykket af omgivelserne, hvilket også gjorde sig gældende for den norske Tobajo Picez e. Cortez, der ligeledes blev kåret torsdag.    Blue Hors Zack (Arkivfoto: JP-Photo)