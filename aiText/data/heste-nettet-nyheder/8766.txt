Skive Trav kan sole sig i erhvervspris 
2012-04-02T21:09:42
  Et målrettet arbejde fra banens ledelse krydret med uvurderlige ildsjæles indsats har gjort, at Skive Trav i år modtager den lokale erhvervspris. Skive Trav er kommet i fint selskab i sit lokalområde. Skiveegnens Erhvervs- og Turistcenter uddeler hvert år en erhvervspris til en virksomhed, der har gjort sig bemærket med vækst eller succes indenfor ét eller flere områder. I år tilfalder erhvervsprisen Skive Trav. »Det er altid rart at få anerkendelse for det arbejde, man udfører, og alle med tilknytning til Skive Trav kan i høj grad bruge Skive Erhvervspris fremadrettet. Vi er i forvejen en stor spiller i lokalområdet, men kan blive endnu stærkere. Med den her pris kan vi forhåbentlig profilere os i endnu højere grad«, siger en glad banedirektør Jesper Elbæk. Flere lag oven på Flere store delmål venter for resten af 2012 for Skive Trav. Ud over at banen skal konsolidere sig på sponsorsiden og have fuldstændig styr på basisdriften, handler det også om at få lagt et eller to lag mere oven på banens primære område, væddeløbene. »Det er øget fokus på events. Om det så gælder koncerter, bankospil, speedway eller store sports-arrangementer på TV. Vi er også langt fremme i forberedelser af etablering af en decideret VIP-lounge. Vi har søgt væddeløbssportens pengekasse om økonomisk støtte. Vi håber meget på deres velvilje, så vi inden længe kan påbegynde arbejdet. Vi skulle gerne stå endnu stærkere rustet til fremtiden«, siger Jesper Elbæk, der allerede senere i maj har et større erhvervsarrangement på banen og derfor godt kan bruge en VIP-lounge allerede nu. I Skive vil man også gerne finde sig en navnesponsor, som det er set rundt i flere af landets forskellige sportsarenaer. »I den proces skal vi selvfølgelig bruge Skive Erhvervspris aktivt i forsøget på at få landet en god og stærk samarbejdspartner. Vi har en forestående finale i DM for Travtrænere Langfredag og siden venter vores allerstørste løbsdage, Musketerweekenden 28.-29. april. Det gør jo, at vi endnu engang overfor publikum og medierne har mulighed for at vise det bedste af, hvad vi formår i Skive og i travsporten«, siger han. Med erhvervsprisen i hånden har travbanen i Skive i øvrigt i morgen lørdag en meget jordnær fælles arbejdsdag, hvor både hesteejere, banens travtrænere, bestyrelsen og øvrige frivillige mødes for at forskønne banen. »Vi har jo i høj grad fået prisen netop på grund af den store frivillige indsats, som vi hvert år møder fra utallige mennesker. Vi ønsker at løfte i flok og er meget afhængige af den frivillige indsats, som stadig er en del af den professionelle travsport«, siger Jesper Elbæk. Hestesportens Medier    Skive Trav bliver den sjette modtager af Skive Erhvervspris. Foto: Flemming Andersen.