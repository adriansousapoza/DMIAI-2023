Jos Lansink overtager Madick
2010-12-31T12:41:58
Den hollandsk fødte men for Belgien ridende toprytter og tidligere verdensmester, Jos Lansink har ifølge flere hollandske hestemedier, overtaget tøjlerne på svenske Helena Lundbäcks tophest Madick. Lundbäck fejrede mange internationale triumfer på den snart 15-årige svenskopdrættede hoppe Madick (e. Cortez/Ceylon/Filipin opdrættet af Ann-Louise Karlsson) bl.a. blev det til sejre i World Cup'en i Oslo og Grand Prix'erne i Windsor og Piotello. Med det svenske hold, blev det til topplaceringer i nationsspringningerne i Falsterbo, Aachen, Barcelona og Hickstead. De seneste år har været præget af juridisk tovtrækkeri mellem familien Lundbäck og Madicks ejer Annette Karlsson, som flere gange har forsøgt at få rettens ord for at den kontrakt hun havde indgået med Lundbäck var uretfærdig og ensidig. Indtil nu har hun ikke fået lov til at flytte hesten fra Lundbäck. Kilde: Horsetelex.nl