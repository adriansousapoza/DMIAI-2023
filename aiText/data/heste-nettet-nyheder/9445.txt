Peter kan igen blive den store 
2012-10-05T23:36:48
Peter Rudbeck kan et eller andet med travheste, som andre ikke helt formår. Selv om han er amatør og ikke lever af travsporten, så er det gentagende gange lykkes ham at vinde de store opgør. Det kan ske igen i årets største løb for de treårige heste. Der findes rigtige mange dygtige hestefolk her i landet. I travsporten kender de fleste Jørn Laursen på grund af navnkundige Tarok. Jørn Laursen begyndte som amatør, men kunne også uden Tarok og endte i de professionelles rækker. Det sker ikke for en mand som Peter Rudbeck, ligeledes fra Skive. Han har fuldt at gøre i dagligdagen, men så snart han er færdig på kontoret, venter travhestene, der er revisorens store hobby. Peter Rudbeck har flere gange inden for de seneste år vundet flere af de store opgør, herunder Dansk Hoppe Derby. I år vil han hjertens gerne vinde både Dansk Trav Kriterium og Dansk Hoppe Kriterium, og han har hestene, der kan gør det i Stand And Deliver og Sweet Home Alabama. Men hvordan forbereder han sig egentlig til de store løb, hvor flere hundrede tusinde kroner ofte er på spil? Alene i Dansk Trav Kriterium søndag 7. oktober på travbanen i Charlottenlund modtager vinderen 355.000 kroner. »Det sker faktisk i nogle meget faste rammer, når man har en travl hverdag. Når mine heste har startet, så ved jeg også, hvornår de starter næste gang, og så tæller jeg simpelthen baglæns og får passet træningen, familielivet og alle andre praktiske gøremål ind efter det,« fortæller han. Op til storløbene nøjes han ikke med de faste rammer. Helt automatisk skærpes den daglige omgang med hestene. »Jeg er klart mere agtpågivende i forhold til at spotte sygdom, primært halsproblemer, når det drejer sig om vigtige løb, hvor meget er på spil. Det er man simpelthen nødt til,« siger han.Maser af spænding Selv om Peter Rudbeck efterhånden har været en stor del af de seneste års store danske travløb, så er det stadig lige spændende hver gang. Klapper alt, eller flopper man? »Selvfølge har jeg masser af spænding i kroppen, når mine heste starter. Den første spænding melder sig allerede, når man ser startlisten. Næste trin er, når man rammer løbsdagen og har pakket hest og grej og er på vej til væddeløbsbanen. Når man først er på banen, så går tiden med praktiske ting, så det er først, når der over højtalerne bliver sagt 'et minut til start', at jeg for tredje gang tændes,« siger han. Peter Rudbeck har som de fleste trænere - om det er af travheste, i fodbold eller håndbold - behov for at efterrationalisere. Man kan jo altid gøre tingene bedre. »Jeg skal hjem og se løbene på tv for at kunne danne mig det helt nøjagtige indtryk. Når løbet først er i gang, så har jeg kun fokus på min egen hest, og derfor er det nødvendigt bagefter at få helheden med fra tv-skærmen,« fortæller han. Peter Rudbeck fik allerede som 18-årige licens til at køre travløb, men han har ikke kørt i flere år. Det har sin helt klare årsag. »Jeg har mine heste på et niveau, hvor det handler om at være med helt i top, og så nytter det ikke, at jeg selv sætter mig op i sulkyen. Konkurrencen er så hård, at man behøver meget rutine for at kunne tage de rigtige beslutninger som kusk. Og det føler jeg ikke, at jeg kan godt nok. Derfor har jeg professionelle til at køre,« siger han. Peters 17-årige søn Rolf står allerede klar i kulissen som kusk. Han vil gerne køre, men det bliver ikke med farmands 'kanoner'. »Når han får sin licens, skal vi nok finde en passende hest til ham, men jeg kan love dig for, at det ikke bliver med hverken Stand And Deliver eller Sweet Home Alabama. Det bliver først, når han har vist sit værd,« siger han med en smil på læben.Af Hestesportens Medier  Familien Rudbeck samlet, da en af forhåndsfavoritterne til Dansk Hoppe Kriterium, Sweet Home Alabama, havde vundet sit kvalifikationsløb for kusken Birger Jørgensen. Foto: Lasse Jespersen/ Travfotos.