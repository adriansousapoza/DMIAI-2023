Et brag af en finale med mjød, riddere og skønjomfruer
2012-07-28T14:59:10
Den smukke Spøttrup Borg og park har dannet de perfekte rammer for dette års Bispen Marked og Europamesterskaberne i Ridderdyst, og publikum og besøgende sørgede for, at de festlige begivenheder blev afsluttet med manér, da stolte riddere viste alt, hvad de kunne fredag aften, hvor EM-finalen blev afgjort.   Bispen Marked har i bedste middelalderstil budt på alt hvad hjertet begærer af blandt andet lertøj, smykker, tøj, rustninger, mjød og helstegt pattegris. Kulisserne var i top med flotte stribede lærredstelte og boder, der blev betjent af ægte middelalderfolk i det helt rigtige tøj. Stemningen var ikke til at tage fejl af. Her var en hel landsby bestående af familier fra de helt små børn til de meget ældre. Alle hjalp til med at få landsbyen og boderne til at køre rundt, og hverken smed, tømrer, ølbrygger eller syersker var bange for at fortælle, hvordan de udfører deres respektive håndværk.    De bedste krigere Som det sig hør og bør i middelalderen skal der være riddere og krigere til at kæmpe om de smukke unge jomfruers hjerter. Blandt andet foregik Battle of Nations på Bispen Marked. Her stiller hold fra flere lande og kæmper mod hinanden i fuld rustning. De er ikke til hest, men de har til gengæld våben med, som de må bruge i kamp. Det er en brutal sport, men Jesper Madsen fra det danske hold udtalte til Heste-Nettet, at de ikke har haft voldsomt store skader i år, hvis man da lige ser bort fra en kriger, der skulle have et par sting i hovedet. "Men vi er jo i fuld rustning og er ret godt beskyttet. Vi sveder helt sindssygt, når vi kæmper, da rustningen vejer 30 kg, og vi må have vand hele tiden."   De modige riddere Ridderne har også hele ugen kæmpet om æren på Borgen. De er som krigerne udstyret med en rustning på 30 kg. Men en god ridder er intet uden sin hest. Hestene bærer deres riddere til kamp og igennem kamp roligt og fattet. De ved, de er på arbejde, og de ved, at de skal præstere bedst muligt for at passe på deres riddere. Men ridderne passer også på hestene. Hvis en ridder rammer en hest med en lanse, bliver ridderen diskvalificeret. Det er strengt forbudt. Der konkurreres efter middelalderlige spilleregler, så alt er som dengang, lige med undtagelse af, at den 4 meter lange og 4 kg tunge lanses spids er lavet af noget specielt træ, der kan splintres. Det betyder dog ikke, at det sidste stykke af lansen, når den så rammer, ikke giver et ordentligt skub i ridderen, og det kan gøre ondt, hvis den rammer forkert.   I starten af ugen blev de indledende runder afholdt. Her skulle de 16 ridderne forsøge at kvalificere sig til finalen ved at dyste både i kampteknik og lansedyst. I kampteknik skal ridderne vise, at de kan styre deres heste og deres våben med stor præcision. De skal blandt andet kunne hugge et æble over med et sværd og ramme en ring med deres lanse. Der bliver pointgivet efter både stil, tid og præcision. Når det kommer til lansedysten, galoperer to riddere mod hinanden og ridderen skal ramme den andens skjold med lansen. Lansen er hævet helt frem til en meter før målet, mens der tages bestik af modstanderen. Først der må den sænkes og der må sigtes mod modstanderens skjold.   De danske riddere Ole Bach, Spøttrup Borgs helt egen ridder, og Joakim Løvgren lå samlet forrest, da kampteknikken og den indledende lansedyst var overstået, men kun én ridder kan få sejren, så i finalen er det de individuelle point, der tæller, og her lå Ridder Ole nummer to lige efter svenske Klas Lundberg, der vandt EM i både 2010 og 2011. Det skal dog nævnes, at Ridder Ole overlegent vandt kampdysten, hvilket han vandt en velfortjent titel for, som han efterfølgende fortalte Heste-Nettet, at han er meget stolt af.   Ridderfinalen - spænding og drama Seks riddere fra henholdsvis Danmark, Sverige, Norge og Tyskland havde kvalificeret sig til finalen, heriblandt Ole Back og Joakim Løvgren. Ole var nødsaget til at skulle hente hele 9 point for at sejre over regerende europamester Klas Lundberg. Der var lagt op til spænding og drama, og for at sørge for, at publikum var helt oppe, hvor humøret er højest, havde riddernaren med navnet Ridderen af Den gale Høne sadlet sin kæphest og tog flere omgange på turneringsbanen, hvor han trænede publikum i at komme med de helt rigtige, og vigtigst, højeste tilråb og klapsalver, så de var intet mindre en klar, når ridderne skulle præsenteres, alt imens alle hans klokker og bjælder bimlede, ringlede og bamlede.  Ridderen af den gale høne. JP-Photo.dk   Og sikke en præsentation! Publikum gik amok, da danske Joakim Løvgren red ind, men det var intet at sammenligne med Ridder Oles entré. Her gik publikum direkte bersærk med hævede mjødkrus, og de holdt stemningen hele vejen gennem finalen. Sangen "Olé, Olé, Olé, Olé" giver nu helt ny og endnu mere rigtig mening.   Joakim nåede i kampteknikken lige over spærregrænsen til at kvalificere sig til finalen, og efter semifinalen, hvor han var den, der samlet red flest point hjem, lå han på en fjerdeplads ud af seks. Som den muntre speaker forklarede, så er det i finalen sådan, at dem med de laveste point skal kæmpe en vis legemsdel ud af rustningen for at vinde, og dem med de højeste point - ja, de skal så egentlig ikke lave så meget. Og, som han tilføjede, hvis ridderne ikke rammer så godt, så er det altså grundet den store festaften aftenen før.   Joakim red først mod Klas Lundberg, der gennemborede Joakims skjold med sin lanse. Finalen blev reddet med riddernes allersidste lanser, da alle andre lanser er smadret. Det skete, hvis man skal tro speakeren, fordi Joakim havde splintret sin lanse hele vejen ned, og resten af ridderne så gav den fuld gas i semifinalen for at gøre det samme.  Joakim Løvgren til venstre og Klas Lundberg til højre. JP-Photo.dk   Da Ridder Ole indtog turneringsbanen på første tur, også mod Klas Lundberg, splintrede han sin lanse i mere end to stykker, hvilket afkaster det højeste antal point, nemlig 3. Publikums jubel ville nærmest ingen ende tage.   Ikke langt inde i finalen måtte Steve Hemphill, der er fra USA men rider for Tyskland, se sit endeligt. I dysten mod Gunnar Cederberg, mistede han sin hjelm i slaget. Det er, hvad der kan ske, og der gives tid til at få rustningen i orden. Kan rytteren ikke klare det i løbet af den fastsatte tid, må denne udgå. Det var desværre det, der skete for Steve. Steve tabte dog ikke helt. Der uddeles flere priser, ligesom Ole blandt andet vandt en, og Steve vandt prisen for at være den mest ridderlige ridder. Alle har ret til at stemme på, hvem der skal have titlen, lige med undtagelse af ridderne, og Steve vandt den efter sigende for at have været den, der havde brugt flest penge i baren til den store fest aftenen forinden.  Steve Hemphill. JP-Photo.dk   Da Steve måtte udgå, blev begrebet dummy rider introduceret. De riddere, Steve skulle have dystet imod, stilles nu over for en dummy rider, der udelukkende er til for, at ridderne stadig kan få point - altså der ageres måltavle. En dummy rider behøver ikke at sænke sin lanse, men kan som regel ikke dy sig for at gøre det alligevel.   I slutningen af finalen red Joakim med Steves skjold. Joakim har i løbet af hele turneringen smadret tre skjold og var ved at gå ned på udstyr. Men Steve var ikke bleg for at låne sit ud til den danske ridder, der fik kæmpet sig op fra en fjerdeplads til en tredjeplads.   Det endelige opgør stod naturligvis mellem Ole Bach og Klas Lundberg. Ole ramte ikke særligt godt i første forsøg, hvilket betød, at han på ingen måde havde råd til ikke at score 3 point i både andet og tredje forsøg. Han gav den da også alt hvad den kunne trække med hjælp fra publikums tilråb, deres sang og hævede mjødkrus, men det viste sig alligevel ikke at være nok. Sverige gik igen i år med sejren med 154 point, men Ridder Ole med sine 153 point kan glædes over sit sølv efter at have vundet bronze to år i træk - og titlen som bedste kamptekniker ikke at forglemme.  Ole Bach. JP-Photo.dk   Se video af Oles ridt og hyldest hos TV MidtVest. Læs mere om og se videoer af Battle of Nations her. Se mere om Spøttrup Borg her.