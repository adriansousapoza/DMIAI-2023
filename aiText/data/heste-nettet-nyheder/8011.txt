EMS, en livsstilssygdom hos heste   Fagligt
2011-09-01T14:38:18
EMS er en sygdom der nævnes oftere og oftere blandt hesteejere herhjemme. Mange har hørt om EMS, men sygdommen er kompleks og kan være svær at finde hovede og hale i. Følg med i den kommende række af artikler, hvor vi skridt for skridt vil forsøge at klarlægge hvad sygdommen indebærer, hvordan den udvikles, diagnosticeres, behandles og forebygges. EMS står for Equine Metabolic Syndrome (eller Equin Metabolisk Syndrom på dansk). Sygdommen er en stofskiftesygdom der ofte rammer trivelige ponyer, og består af et kompleks af mere eller mindre kendte sygdomme og tilstande hos heste. Det kan være svært for ikke-fagfolk (og endda også for fagfolk) at se de tidlige tegn på sygdommen, og derfor opdages den ofte først meget sent. Syndromet indeholder tre "hovedproblemer": Fedme, insulinresistens og forfangenhed. Sygdommen er derfor selvsagt potentiel farlig for hesten, og det er vigtigt at opdage den i tide. Bliv mere bekendt med EMS i de fire kommende artikler:  EMS og fedme - er din hest for fed? EMS og insulinresistens - genetik eller miljø? EMS og forfangenhed - en delvist uløst gåde EMS: diagnostik, behandling og forebyggelse 