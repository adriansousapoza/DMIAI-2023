Firkløverets Springakademi går ind og giver ærespræmier til springavlere i DV
2017-06-08T23:15:49
Firkløverets Springakademi har besluttet at give flotte ærespræmier til springhopper og- føl i Dansk varmblod region 1 og 2.   Formand for Firkløverets Springakademi René Holstein fortæller: "Vi er stolte over vores sponsorat fra Dansk Varmblod, og der er altid DV-repræsentanter og DV-avlere til Firkløverets clinics med Maria Gretzer og Bjørn Carlsson. Vores fokus på avl af springheste har allerede bragt mange avlere og ryttere sammen, med gensidigt udbytte. Vi vil gerne udbygge dette samarbejde, så også de danske springhesteavlere, der deltager ved hoppekåringer og følskuer med deres springafkom, får større kenskab til aktiviteterne i Firkløverets Springakademi.   "Derfor har vi besluttet at yde økonomisk støtte til bedste springhoppeføl og springhingsteføl i hver af DV´s sjællandske regioner og til Sjællands bedste 2 årige og 3 årige DV-springhoppe. Vores præmie er et transporttilskud til de føl og hopper, der udtages til Dansk Varmblods Eliteskue på Vilhelmsborg ved Århus i august. Det er en del dyrere for avlere fra Sjælland at komme til eliteskue, da de skal betale broafgift og ekstra overnatning sammenlignet med avlere fra Jylland, der har kortere til Århus."   "Derudover er der virkeligt flotte ærespræmier fra vore sponsorer, så vi kan kun opfordre alle springavlere til at melde til DV´s sommerarrangementer. Avlerne af vinderføl og -hopper vil desudover blive inviteret til at følge vores springclinics med Maria Gretzer og Bjørn Carlsson fra vores VIP loge med bespisning. Her kan de møde akademirytterne og Akademiets sponsorer og de behandlere, der er tilknyttet Akademiet. Som er ekstra gestus, vil Akademiet sørge for, at der bliver bragt et portræt af de vindende avlere i Hest og Rytter, når hoppekåringer og følskuer på Sjælland er overstået."   Firkløverets Springakademi starter med ærespræmierne ved hoppekåringen i region 2 den 25. juni på Team Cabe i Ringsted. Her fremstilles de 2 årige og 3 årige springhopper fra hele Sjælland. Den 29. juli afholder Region 2 deres følskue også på Team Cabe i Ringsted. Følskuet i Region 1 afholdes på Vallensbæk Ridecenter lørdag d. 12. august i forbindelse med Regionens Horsefestival.   Kilde: Firkløverets Springakademi