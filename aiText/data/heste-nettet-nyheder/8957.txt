Classic Grand Cru kan få det svært 
2012-05-26T10:16:27
Steen Juul-staldens to bedste heste, Classic Grand Cru og Neo Holmsminde, skal i weekenden i aktion på Solvalla. Prestigeløbet 'Elitloppet' venter Classic Crand Cru, mens Neo Holmsminde snupper trøstudgaven, Sweden Cup. For et par uger siden mødtes to af dansk travsports bedste heste i finalen i et større norsk løb. Her måtte Neo Holmsminde se sig klart besejret af sin staldkammerat Classic Grand Cru. I weekenden skal de to hingste så i aktion igen, men ikke mod hinanden på Nordens største travbane, Solvalla i Stockholm. Classic Grand Cru skal søndag forsøge at nå finalen i Elitloppet med tre millioner svenske kroner til vinderen, mens Neo Holmsminde lørdag skal ud i det lidt lavere rangerende Sweden Cup. Vejen til de to løbs respektive finaler kan vise sig at blive meget hård. »Der er et ret stor spring mellem de to løb, selv om der er topheste med i begge. Men nøgternt set er Sweden Cup trøstløbet for de heste, som ikke er kommet i betragtning til Elitloppet,« siger de to hestes træner, Steen Juul. Hvis man skal vinde Sweden Cup eller Elitloppet, skal deltagerne først igennem et kvalifikationsløb. Små to timer og 40 minutter senere venter finalen. Uanset hvad vil der blive trukket store veksler på de deltagende heste, selv om distancen kun er 1.609 meter. »Derfor gælder det om, at hestene kommer sig så hurtigt som muligt. Mælkesyren skal ud af kroppen, samtidig med at hestene får væske indenbords. Det er forskelligt fra hest til hest, hvordan det tackles bedst muligt, men langt de fleste heste trives med at blive trukket rundt på staldterrænet og på den måde få sig restitueret,« siger den rutinerede travtræner.   Classic Grand Cru er en c-chance Classic Grand Cru står i weekendens altoverskyggende opgør over for blandt andre svenske Commander Crowe, der har indløbet 19,5 millioner svenske kroner. Men de cifre toppes af amerikanske Arch Madness med sine 23,1 millioner. Men når alt kommer til alt, mener Steen Juul ikke, at der er den store forskel på deltagere. »Efter min mening står Commander Crowe og Arch Madness med god chance for sammenlagt at vinde Elitloppet. Dem vil jeg nok betragte som A-heste, mens Iceland er B-chancen. Resten inklusive min hest er så gruppen, der som C-heste skal kæmpe om den sidste finalebillet,« vurderer Steen Juul. »Jeg bliver overrasket, hvis de løber fra Classic Grand Cru, men det er klart, at han skal have det nødvendige held i positionerne undervejs for at gå videre,« siger træneren, der har givet opgaven med at opsøge og få udbytte af sit held og sin dygtighed til en af Sveriges bedste kuske, Björn Goop. Neo Holmsminde og kusken Thomas Uhrberg møder i deres kvalifikationsheat til Sweden Cup blandt andre danskejede Having Said That. Neo Holmsminde spås en god chance for at nå finalen, der i fjor gav sejr til Local Conch. Den danskfødte hest i træning hos Flemming Jensen er til start i det første kvalifikationsheat.   Af Hestesportens Medier  Classic Grand Cru og den svenske topkusk Björn Goop. Foto: TR Foto.