2 millioner for Desendo B
2011-10-22T01:47:44
Der sattes ny prisrekord på Danish International Sales-auktionen ved JBK Horseshows i Odense.  Den blot 3-årige hingst Desendo B (KWPN e. Blue Hors Don Romantic/Sandro Song/Zeoliet) betog med sine store bevægelser og fantastiske ridelighed, nærmest totalt uberørt af den imponerende og tætpakkede hal, flere købestærke kunder. I en lynhurtig budduel røg hingsten op på 250.000 Euro for endeligt at slutte på 260.000, omregnet ca. 1.938.000 danske kroner.  Flere andre heste nåede op over de 500.000 kroner. Den fantastisk velspringende katalognr. 17 Cherry (Holst. e. Clearway/King Milford XX) fik en hammerslagspris på over 700.000 kroner og gik til familien Hallundbæk.  Katalognummer 29 Diesel (KWPN e. Vivaldi/Havidoff), en 3-årig hingst, solgtes for næsten 600.000 danske kroner, mens Damian M (KWPN e. Jazz/Ferro) med katalognummer 31 fik hammerslag på 500.000 kroner.  Dyreste føl blev Luminus Z (Zang. e. Levisto/Caprilli) som solgtes for 7000 Euro (52.500 danske kroner).