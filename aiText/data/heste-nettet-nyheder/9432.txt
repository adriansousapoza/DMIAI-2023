Lone Kaj-Nielsens fantastiske dag 
2012-09-30T14:31:04
Lone-Kaj Nielsen fra Hillerød havde en helt eventyrlig dag på galopbanen, da hendes heste vandt de to største løb. »Jeg er lykkelig for sejren især på Gert og Sidses vegne, også fordi Anthony fik revanche fra derbyet,« strålede Lone Kaj-Nielsen efter doublen i Inco AS Dansk St. Leger, hvor Anthony og jockey Dina Danekilde vandt let foran Lone Kaj-Nielsens anden deltager, Lancier. Men det blev ikke til en dobbelt trænersejr, da Anthony trænes af Inge Mette 'Sidse' Dejgaard, og Lancier trænes af Bent Olsen. Anthony har haft det med at ødelægge løbene for sig selv, fordi han bliver hidsig, men det fandt Dina Danekilde - der red vallakken for første gang - en løsning på. »Jeg slækkede på tøjlen og havde fat i halsremmen i stedet. Det fik ham til at slappe af, og han brugte sig ikke ret meget, selv om tempoet var højt. Han kan jo stå hele dagen,« smilede Dina Danekilde over sin første klassiske sejr i karrieren. Der var 100.000 kroner i førstepræmie og 50.000 kroner i andenpræmie til Lone Kaj Nielsens heste.Falconet knuste al modstand Tidligere på dagen havde toårige Falconet vundet toåringernes fornemmeste løb, Dansk Kriterium, i ren opvisningsstil. »Jeg er totalt målløs, det er helt vidunderligt. Endnu en gang bliver det bevist, at man er nødt til at vente på en hest, som udvikler sig så meget, som han har gjort - og gør,« sagde en meget overrasket Lone Kaj-Nielsen i vindercirklen. Jockey Jacob Johansen var ikke helt så overrasket. »I dag lignede han en rigtig hest. Første gang ude lignede han en kørehest, men nu er formen der. Han er svær at få i gang, men da han kom op i fart, vandt han helt utroligt let,« forklarede Jacob Johansen. Falconet er opdrættet af Stutteri Hjortebo i Bjerringbro, og Jette og Søren Hjorth Jensen havde taget den lange tur til hovedstaden for at se løbet. »Moderen var et rent røverkøb. I 24 år i træk har jeg været en tur i Deauville for at købe hopper, og for tre år siden trak min gode franske ven mig til side for at vise mig moderen. Hun havde i sin tid kostet 235.000 dollar som føl, og jeg fik hende for 8.500 euro med Falconet i maven,« fortalte Søren Hjorth Jensen. Falconet blev solgt for 160.000 kroner på den danske åringsauktion sidste år og bliver trænet af Bent Olsen. Der var 150.000 kroner til vinderen.   Af Hestesportens Medier  Falconet og Jacob Johansen i vindercirklen sammen med træner Bent Olsen og Lone Kaj-Nielsen. Foto: US Photo.