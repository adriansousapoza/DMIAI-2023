Endnu en rytter er gået bort efter en rideulykke
2016-10-11T13:45:02
Indenfor ganske få dage var der i sidste og forrige uge hele to rideulykker med tragisk udgang. I forrige uge blev det kendt at den argentinske militaryrytter Santiago Zone desværre kom så slemt til skade ved et styrt ved Camp de Mayo Horse Trials i Buenos Aires i Argentina, at han ikke stod til at redde. Militarysporten har et ry for at være en farlig sport, men man skal ikke glemme at ridesporten i sig selv er en farlig sport, og at det derfor ikke kun er militaryrytterne som dør efter fald eller styrt. I sidste uge var der tale om den litauiske springrytter Rimas Rimkus, der under træning af en 9 årig hest faldt af. Der kom en ambulance til ulykkesstedet, men Rimas stod ikke til at redde. De nærmere omstændigheder omkring ulykken er endnu ikke klarlagt. Rimas Rimkus blev 57 år gammel, og var en af Litauens mere kendte springryttere, hvor han bl.a. har været litauisk mester flere gange, deltaget i et hav af internationale stævner herunder også redet World Cup. Kilde: tidningen ridsport