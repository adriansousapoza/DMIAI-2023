EM med stor sværhedsgrad
2013-08-24T15:11:14
En betydelig øgning af sværhedsgraden i dagens første runde af EM-finalen, har resulteret i en del rokeringer i hele stillingen.   Med en fantastisk flot runde på Tailormade Esperanza de Rebel, har Søren Nørgaard Pedersen på imponerende vis formået foreløbigt at ride sig fra en 18. plads til en 13. plads og hvem ved hvad der kan ske efter dagens sidste finalerunde? Medaljer er stadig højst usandsynligt, med det ene nedslag og 2 tidsfejl fra dagens første finalerunde er Søren oppe på 16,86 fejl samlet set mens de 3 førsteplacerede ryttere i klassen ligger fra 1,58 til 4,29 fejl, men en placering i top 10 er langt fra umulig.   Andreas Schou og Vivaldi K avancerede også på det endelige resultat efter første finalerunde. Den utroligt velspringende Vivaldi K havde 2 ganske lette nedslag på den meget svære bane. I tillæg kom 2 fejl for overskridelse af maksimal tid, hvilket placerer dem på en foreløbig 20. plads. Også i deres tilfælde er der bestemt mulighed for at avancere i den endelige stilling efter dagens sidste finalerunde.    At sværhedsgraden er blevet øget meget i dagens finalerunder er ganske tydeligt, når man ser på klassens resultater. De 25 bedste ekvipager gennem ugen har næsten alle fået fejl og en del har samlet mange fejl! Kun 2 ryttere formåede at levere helt fejlfri runder indenfor den tilladte tid og to yderligere var fejlfri på springende men måtte indkassere en enkelt tidsfejl.  Særligt den sidste kombination der også står som sidste spring banen, kræver enormt mange fejl kun ganske få er kommet gennem uden nedslag på en af disse to. Også Stutteri Ask-oxeren der står som spring nr. 6 på banen har med sine sorte planker og flade holdere resulteret i en del nedslag ligesom trekombinationen og den efterfølgende lodret har voldet heste og ryttere problemer.  De regerende olympiske mestre Steve Guerdat og Nino des Buissonnets lå inden dagens første finalerunde på en 6. plads med 4,29 fejl, men kunne efter en fantastisk og fejlfri runde skyde sig ind i medaljekampen igen og ligger nu inden anden finalerunde til en sølvmedajle kun overgået af franske Roger Yves Bost.  Roger Yves Bost har i løbet af hele mesterskabet guidet 13-årige Castle Forbes Myrtille Paulois (SF e. Dollar du Murier/Grand Veneur) fejlfrit rundt på forhindringerne og havde blot 0,58 fejl med sig fra førstedagens tidsspringning. I dagens finalerunde blev det dog til en højest usædvanlig fejl for Bost eller Master of the faster som han også kaldes. En enkelt tidsfejl var hvad det blev til i dagens runde og dermed overtager han føringen fra Storbritanniens Ben Maher der på Cella (BWP e. Cento/Chin Chin) i dag måtte indkassere et enkelt nedslag og dermed den foreløbige tredjeplads.    Også Scott Brash kunne levere en fejlfri runde i dag på en super springende Hello Sanctos (SBS e. Quasimodo van de Molendreef/Nabab de Reve) og placerer sig således med 6,72 fejl på en foreløbig 5. plads.  En fantastisk ridende Rolf-Göran Bengtsson måtte se indspringet til den sidste kombination falde og dermed blev han og Casall Ask noteret for 4 fejl og ligger nu på en 4. plads inden sidste finalerunde. Rolf-Göran rider nærmest på hjemmebane for publikummet i Herning, der hepper på ham som var han dansk.    Spændingen er stor inden sidste finalerunde, da de tre førsteplacerede ryttere alle ligger indenfor et enkelt nedslag fra guldmedaljen.