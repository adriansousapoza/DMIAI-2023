Skuffelsen skal traves bort
2011-09-09T20:00:01
Morten Friis oplevede i derbyet en af karrierens hidtil største skuffelser. Politiken levede ikke op til trænerens store forventninger, men på søndag er det tid til at søge revanche i Aalborg Store Pris.  Travtræner Morten Friis har siden drengeårene drømt om at vinde travsportens største løb, Dansk Trav Derby. Hovedingredienserne bestående af 12 heste, en førstepræmie på 665.000 kroner, 3.000 meter, tusindvis af tilskuere og en masse forventninger blev for et par uger siden desværre ikke mikset sammen til den rette konsistens for Morten Friis og fireårige Politiken. »Jeg har i hvert fald fundet af, at derbyets 3.000 meter var for lang en distance for Politiken, og at han ikke heller ikke magtede et løb udvendigt på den førende«, siger han. Den unge træner ligger slet ikke skjul på, at derbyet blev en skuffelse. »Humøret var ikke godt i dagene lige efter derbyet. Jeg havde jo i den grad sat mig selv op til et godt resultat, og når man så forventer reel vinderchance, og det mislykkes, så ryger man jo ned i kulkælderen«, siger han. Men blikket kan nu rettes frem mod en af årets helt store løbsdage i Aalborg, Aalborg Store Pris, den traditionelle derbyrevanche. Peak, som vandt det derby, Politiken tabte, har fundet en anden opgave i sit ejerland Sverige, så den slipper Politiken for i kampen om førstepræmien på 100.000 kroner. Inderspor og skoløs Storløbssæsonen er langt fra slut endnu for Politiken, så der er tid og mulighed for at revanchere sig. Og i søndagens Aalborg Store Pris er forudsætninger noget anderledes end i derbyet. Her har han fået indersporet fra start over de 2.100 meter autostart. »Jeg ved ikke, hvor langt hans starthurtighed rækker fra start og indersporet, men jeg forsøger at give fuld gas. Ellers må vi jo tage til takke med et rygløb, og skulle det lykkes nogenlunde, så ved jeg, at han har en giftig speed til slut«, siger han. Og så har træneren en mindre joker klar til at smide på bordet, eller skal vi sige på staldgangen. »Hvis banen er til det, så har jeg en plan om, at jeg på søndag rykker alle fire sko af ham. At løbe helt uden sko har han aldrig prøvet før, og det kan forhåbentlig give en ekstra veksel«, siger Morten Friis, som allerede efter Aalborg Store Pris kan se frem til et nyt møde med de øvrige derbyheste. »Politiken skal efter sin start på søndag gennemgå en nærmere dyrlægeundersøgelse. Jeg tror dog ikke, at der er noget at komme efter, men han skal gøres klar til et nyt stort løb, Grand Circle 4-års, i næste måned«, slutter træneren. Ud over det rent sportslige, som er helt i top, så kan man som spiller på søndag vinde rigtig mange penge. Der er nemlig forlods en Jackpot i V65-spillet på næsten 400.000 kroner. Finder man vinderen i seks løb i træk, er man godt på vej til en rigtig stor skattefri gevinst.