Nostalgi og topsport på dyrskuepladsen i Horsens 
2012-07-11T11:16:44
  Østjysk Køreselskab er 11.-15. juli vært for Dansk Køre Forbunds danmarksmesterskaber i kørsel med hest og vogn.   Danmarksmesterskaberne afvikles over fire og en halv dag, begyndende onsdag den 11. juli med åbning og en nostalgisk konkurrence med gamle hestevogne. Torsdag og fredag køres dressur, lørdag gælder det maratonkonkurrencen, og søndag kører deltagerne den afsluttende forhindringskørsel.   Dansk Køre Forbunds protektor, prinsesse Benedikte, overværer mesterskaberne søndag eftermiddag.   Nostalgien er onsdag eftermiddag, hvor de gamle hestevogne bliver præsenteret kl. 14.00 på dyrskuepladsen. Derefter begiver de sig ud på en 15 km lang tur blandt andet i Horsens by. Kl. 19.00 kører de forhindringskørsel på dyrskuepladsen.   Dansk Køre Forbunds præsident, kammerherre, hofjægermester Henri Hage deltager med en coach. En coach er et køretøj, hvor passagererne sidder oven på vognens tag for at kunne se og blive set. Inde i coachen er der plads til personalet eller gæster, som ikke er så "vigtige". Bagest sidder der også personale, nemlig grooms, som skal hjælpe med hestene. Det er kammerherren, der selv kører, for det er i den grad en fornøjelsestur, når man kører med coach. Hvis det havde været en transport for at komme til middag eller en rejse, ville der have været en kusk, der kørte hestene i det miljø, hvor en kammerherre færdes for 100 år siden. Bare for en ordens skyld skal det siges, at sådan er det ikke længere. Henri Hage er helt nede på jorden og deltager selv i staldarbejdet og forberedelserne, før han sætter sig på bukken. I dag er det kun for sjov og for at fortælle historien om, hvordan det har været. Foruden coachen kommer der også mere almindelige, gamle hestevogne som jagtvogne, charabanc og en slagtervogn der er bygget af Horsens vognfabrik i 1912. Det skal nok blive et optog, der kan trække tårer frem i øjnene hos nogle af de ældste tilskuere, for brugen af hestevogne er ikke så længe siden, som unge tror. Deres bedsteforældre kan nemt have haft deres første køretur i en hestevogn. Topsport Hestevognskørsel er en nichesport inden for hesteverden. Dansk Køre Forbund har godt tusind medlemmer fordelt på 12 køreselskaber over hele landet. Dansk Køre Forbund er sammen med Dansk Ride Forbund specialforbund under Danmarks Idrætsforbund. DIF har 1.734.094 medlemmer, hvoraf Dansk Ride Forbund og Dansk Køre Forbund udgør 73.023 medlemmer.   Danske kuske gør sig rigtig godt internationalt. Den regerende verdensmester i kørsel med 1-spand pony er Kristina Klindt, som er medlem af Dansk Køre Selskab på Sjælland. I disciplinen dressur er verdensmesteren også danske Peter Koux. Peter Koux er den mest succesfulde danske kusk nogen sinde. Verdensmester i 2007 på dansk grund, sølvmedaljevinder i 2003 og flere gange disciplinmedaljetager ved VM. Begge kuske stiller op til DM i Horsens. Kristina Klindt skal forsvare sin guldmedalje fra sidste DM på Sjælland i 2010. I klassen 2-spand pony er Lars Dau forsvarende guldmedaljevinder fra 2010. Han har to bronzemedaljer fra VM hængende derhjemme.     57 kuske i alle aldre er tilmeldt danmarksmesterskaberne i Horsens. De yngste er 15 år, og de ældste er over 70 år. Der er syv klasser. Der er 1-, 2- og 4-spand med både heste og ponyer. Det er tredje gang, der afholdes DM i kørsel med hest og vogn på dyrskuepladsen i Horsens. Første gang var i 1982, og flere af deltagerne fra dengang er på en eller anden måde stadig med. Blandt andet er der rigtigt mange frivillige og ulønnet hjælpere er også var med dengang.   Maratonlørdag I området syd for Bygholm sø køres der lørdag maraton. Konkurrencen består af tre etaper på i alt 17,5 km med otte forhindringer. Der køres i speciellavet maratonvogne, der er hurtige og nemme at dreje med. I de otte forhindringer handler det om at køre så hurtigt som muligt, og en helt normal forhindring plejer at tage 40 sekunder. Ekvipagerne skal køre gennem op til seks porte i alfabetisk rækkefølge. Etaperne skal køres på en idealtid, hvor det giver strafpoint både hvis man kommer før eller efter idealtiden.   Spørge-Jørgen Selv om hestesporten er blandt de 10 største specialforbund, er der stadig en masse mennesker, der ikke ved, hvad det hele handler om, ikke mindst om køresporten. Derfor har Østjysk Køreselskab arrangeret et "Spørge-Jørgen" de fleste dage. Onsdag er det kl. 21.00, torsdag vil der i middagspausen være en prøvekusk, dressurprogrammet vil blive gennemgået, og Spørge-Jørgen fortæller, hvordan man giver point. Kl. 16.30 er der "Spørge-Jørgen". Fredag er det kl. 16.30, og søndag kl. 12.00. Her kan man spørge om alt. Der er et fast panel af Dansk Køre Forbunds webmaster og speaker ved stævnet, Jørgen Konge, og de vil blive suppleret af dommere og eventuelt deltagere. Hvis der kommer spørgsmål, man ikke lige kan svare på, vil eksperter blive hidkaldt. Alle er velkommen til at spørge. Detaljeret program og startlister kan se på danmarksmesterskabets hjemmeside.  Henri Hage og hans coach som kan ses onsdag eftermiddag i Horsens by og om aften på dyrskuepladsen.