Polka Hit viste sit potentiale i Sverige
2011-02-27T10:01:44
Lørdag aften blev der redet Reem Acra Freestyle Grand Prix kür ved Göteborg Horse Show i Sverige. Danmark havde to ekvipager til start Nathalie zu Sayn-Wittgenstein med Horsebo Smarties og Andreas Helgstrand med Polka Hit Nexen begge ekvipager havde deres debut i World Cup sammenhæng. Polka Hit viste i sit kür program hendes store potentiale i dressuren, og selvom den unge hoppe stadig mangler rutinen, så endte ekvipagen på en flot femteplads. Polka Hit og Andreas havde bla. en kommunikationsfejl i galopøgningen der kostede point, men deres samlede resultat blev 72.525%. Nathalie zu Sayn-Wittgenstein endte på en 14.plads med 67.075%. Vinderen af klassen blev hollandske Adelinde Cornelissen og Jerich Parzival med 82.875% efter et ridt i absolut verdensklasse. Svenske Patrik Kittel og Watermill Scandic indtog andenpladsen med 81.025% og tyske Isabell Werth med Warum Nicht satte sig på tredjepladsen med 79.775%.