Billund-hest skal spille Tarok
2013-04-25T06:30:01
Historien om den legendariske travhest Tarok og familien Laursen fra Skive skal filmatiseres. En af de heste, som skal spille Tarok, kommer fra Billund-kanten. Tarok-film: Inden længe begynder for alvor optagelserne af filmen om travhesten Tarok. Hesten, der trods sin død tilbage i 1981 stadig huskes af rigtig mange danskere, skal i filmen gøres levende af ikke bare en, men hele tre forskellige heste. En af dem, der naturligvis er ræverød, som den ægte vare fra Skive var det, kommer fra Billund-kanten. Paymaster er navet på hesten, som stadig er aktiv væddeløber. Den seksårige vallak er opdrættet af sin nuværende ejer, Niels Jørgen Jensen. Han bor på en lille gård mellem Hejnsvig og Vorbasse. »Jeg er sikker på, at det bliver både sjovt og interessant at være med. Paymaster er normalt en ganske rolig og omgængelig hest, men når han ved, der skal løbes væddeløb, kan han godt tænde til,« siger Niels Jørgen Jensen, der endnu ikke helt kender alle detaljer omkring Paymasters medvirken. Der skal optages flere steder i landet, men også i Paris, hvor Tarok i 1980 blev nummer fire i Prix d'Amerique, et af verdens i dag allerstørste travløb.Blev kontaktet af Jørn Laursen Tarok-filmen skal instrueres af Anne-Grethe Bjarup Riis, som sammen med producenten Regner Grasten stod bag hittet 'Hvidstengruppen'. Men det var nu hovedkræften bag hesten i de glade Tarok-dage, Jørn Laursen, der selv kontaktede Niels Jørgen Jensen for at høre, om han ville stille sin flotte hest til rådighed for filmen. »Jeg har ikke gået og tænkt over, at der var visse ligheder mellem Paymaster og Tarok. Der er da nogen, som i ny og næ har ladet en bemærkning falde, men jeg ville nu hellere have haft Taroks bankbog,« kommer det fra Niels Jørgen Jensen, der slår en stor latter op. Tarok tjente 2,8 millioner kroner, Paymaster har indtil nu indløbet knap 50.000 kroner. 67-årige Niels Jørgen Jensen har været med i travsporten i mange år og helt fra begyndelsen, da Billund Trav i juli 1971 for første gang slog sine porte op. »Jeg har set Tarok løbe adskillige gange, også da han på et tidspunkt var forbi travbanen i Billund og skabte et trafikkaos af den anden verden,« fortæller Niels Jørgen Jensen. Træner selv sin Tarok Niels Jørgen Jensen ejer i dag knap et par håndfulde heste, både følhopper og andre væddeløbsheste. Paymaster træner han selv. Den står opstaldet på Billund Trav, hvor han har lejet et par bokse hos den lokale professionelle træner Martin Hansen. »Jeg har faktisk haft ham solgt, men nu er han tilbage hos mig. Jeg er pensionist nu, så jeg har masser af tid til mine heste. Men fordi Paymaster nu skal medvirke i en spillefilm, tror jeg hverken min eller Paymasters tilværelse vil forandre sig. Jeg tager det som en oplevelse, ligesom travsporten i forvejen har givet mig masser af andre gode oplevelser og minder,« siger Niels Jørgen Jensen. Med Kennedy oplevede han tilbage i 2004 at se sit opdræt vinde et af dansk travsports største løb for de toårige heste, Dansk Opdrætningsløb. Forinden var Kennedy solgt til en svensk hesteejer. 'Tarok - grib drømmen mens du kan' får Danmarkspremiere den 31. oktober 2013.   Af Hestesportens Medier  Niels Jørgen Jensen står her med Paymaster, som er en af tre heste, der skal agere Tarok i det kommende spillefilm. Foto: Jesper Elbæk.