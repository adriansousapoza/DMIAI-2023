Åbent hus hos Sleipnir-Naturridning
2013-09-30T13:42:52
I oktober 2003 åbnede Sleipnir-Naturridning i det naturskønne Abbetved gå gården Jørgenssæde. Der er nu gået 10 år og derfor holdes der åbent hus i anledning af 10-års jubilæet søndag 6. oktober fra kl. 11.00-15.00.   Der vil på dagen være opvisning med børneholdet, trækketure for børn, loppemarkedsboder samt mulighed for at møde stedets fantastiske islandske heste. Sleipnir-Naturridning tilbyder turridning på ryggen af islandske heste, rideundervisning for børn og voksne samt rideterapi for børn og voksne med fysiske og psykiske problematikker.   Sleipnir-Naturridning er ikke en ordinær rideskole og varetegnet for stedet er respekt for hestens psykiske og fysiske velbefindende, der lægges stor vægt på omsorg for hestene, der rides og trænes med Natural Horsemanship og udfra devisen "Det handler ikke kun om hvad hesten kan gøre for dig, men primært om hvad du kan gøre for hesten".   Ejeren af Sleipnir-Naturridning vil glæde sig til at byde folk velkomne på dagen og skulle nogen have lyst til at komme med en bod med brugt rideudstyr og sælge dette på dagen, er man meget velkomne til at kontakte ejeren - det er ganske gratis.   På dagen tilbydes gratis varme drikke - og der vil være salg af pølser samt kage for et symbolsk beløb.   Vel mødt søndag 6. oktober på: Jørgenssæde, Brobjergvej 13, Abbetved, 4060 Kirke Såby   Du kan læse mere om stedet på hjemmesiden: www.sleipnir-naturridning.dk   Foto: Henriette Andersen