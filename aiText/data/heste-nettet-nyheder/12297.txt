Lis Hartels Mindepris gik til Bjarne Nielsen
2016-06-22T21:00:02
Berider, TV-speaker og dressurmand til benet, Bjarne Nielsen, modtog søndag Lis Hartels Mindepris 2016. Prisen blev overrakt ved DM i dressur på Broholm af familien Hartel-Siesbye og Dressurens Venner, og med prisen følger 25.000,- kr.   Motivation for tildeling af prisen Bjarne er særdeles kendt og respekteret i både dressuren og rideheste-avlen. Han har gennem mange år været en fast del af Dansk Varmblods avlsledelse som specialdommer ved hingstekåringer, dommer ved egnethedstests og unghestechampionater. Et fint samarbejde som har resulteret i større fokus på dressurhestens kapacitet. Endvidere har Bjarne været en afholdt landstræner for pony-, junior- og ungryttere og herigennem præget de unge rytteres videre vej mod store resultater i international dressursport.  Bjarnes stemme kendes af mange, som en faglig og kompetent kommentator ved Europamesterskaber og OL. Vi håber alle, at vi fortsat må høre hans tydelige og forklarende kommentarer ved OL i Rio. Hjerteligt tillykke til Bjarne med Lis Hartels Mindepris.   Kilde: DRF