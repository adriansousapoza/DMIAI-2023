Nye Danmarksmestre kåret i Fredericia
2012-03-26T22:50:00
Der var kamp om medaljerne ved de indendørs DRF-mesterskaber i Fredericia Rideklub den forgangne weekend. De tilrejste publikummer fik fuld valuta for pengene med hæsblæsende omspringninger og sport af højeste danske kaliber.   For første gang i Danmarkshistorien, skulle der kåres en indendørs DRF-mester i kategorien Children, altså ryttere under 14 år, på heste. Som den eneste i mesterskabet, gennemførte Kaisa Aino Andersen begge runder fejlfrit. Derfor kunne hun uden omspringning kåres som den første Danmarksmester i springning for Children indendørs, i Danmarkshistorien. Kaisa havde sadlet den 9-årige Carvinia (Holst. e. Coriander/Palton XX) til mesterskabet. Til gengæld måtte der omspringning til om de to tilbageværende medaljer da 3 ryttere var ligeplaceret med i alt 4 fejl. Anne Vindeløv på Forever Mak trak sig sejrrigt ud af omspringningen og fik hængt sølvmedaljen om halsen ved præmieoverrækkelsen mens Karoline Vistesen Graversen på Calvados sikrede sig en bronzemedalje. Konstantin Deeken Künnemann på Pour Plaisir, måtte nøjes med den utaknemlige 4. plads. Begge de to førstplacerede ryttere red i øvrigt for Lykkegaard Sportsrideklub.   I juniorernes mesterskab blev der Mads Søndergaard og Lagano fra Boller Rideklub, der efter en hæsblæsende omspringning, kunne lade sig hylde som indendørs Danmarksmester. Hele 6 ryttere måtte ud i omspringningen og de havde alle chancen for at tage medaljer. Det var dog kun Camilla Fliedner Ernst på Monique (DV e. Charmeur/Goldfinger opdrætter Fam. Holstein) der kunne true Mads Søndergaard, men til trods for et ihærdigt forsøg måtte Camilla nøjes med en sølvmedalje. Mie Mundberg Andersen og Miss Fizz M tog bronzemedaljen i mesterskabet.   Eneste fejlfri rytter i ungrytternes omspringning var Rikke Rothe Nielsen på Chagall Cornet (DV e. Cajus/Traumdeuter opdrætter Line Tomey) mens Zascha Nygaard Andreasen på Wish var langt hurtigere men desværre indkasserede et nedslag på vejen rundt. Dermed blev Rikke Rothe Nielsen fra Sportsrideklubben Silkeborg årets indendørs Danmarksmester for ungryttere. Zascha Nygaard Andreasen tog sølvet foran Caroline Henriette Bøwig Topstad på Salerno der måtte nøjes med bronze.   Seniorernes finale rundede på fineste vis dagen i Fredericia af med en fremragende omspringning. Fire kompetente ryttere, der alle kunne tage sejren, red ind i omspringningen. Ann Langgaard red Indigo over mållinjen i tiden 33,41 men måtte desværre indkassere et nedslag på vejen rundt. Søren Møller Nielsen red den 9-årige Gazette Ask (DV e. Baloubet du Rouet/Grannus) rundt i omspringningen i tiden 33,31, hvilket skulle vise sig at række til bronzemedaljen. På den iltre Come Back II-søn, Gørklintgårds Montana red Kim Henriksen en lynhurtig omspringning i tiden 32,46. Der er dog sjældent noget at hamle op mod speed-specialisten Tina Lund, der da også nærmest forventeligt kappede ca. 1,5 sekund af Kim Henriksens tid og dermed placerede sig selv og Zamiro (DV e. A'Khan Z/Ramiro opdrætter Jens Trabjerg) på førstepladsen ligesom hun gjorde det sidste år i selvsamme mesterskab. Dermed endte seniorernes mesterskab med guld til Tina Lund, sølv til Kim Henriksen og bronze til Søren Møller Nielsen.