”Damernes Dag” på Klampenborg Galopbane i ”Støt Brysternes” tegn
2011-09-01T17:11:26
Søndag 4. september kl. 11.00 slår Klampenborg Galopbane sammen med løbsdagens hovedsponsor, Comenxa, portene op til den traditionsrige "Damernes Dag", hvor der som altid er fokus på hatte, mode og sportens "stærke kvinder". Og så er der naturligvis fri entré for damer i alle aldre. I år får traditionerne et ekstra tilløbsstykke, da "Damernes Dag" står i velgørenhedens tegn - nærmere betegnet "Støt Brysterne" - hvor en stor del af løbsdagens overskud ubeskåret går til Kræftens Bekæmpelse. Klampenborg Galopbane donerer desuden 20 procent af provenuet af den samlede baneomsætning til "Støt Brysterne"-kampagnen. Publikumsaktiviteterne på Damernes Dag inkluderer bl.a.: Champagnevelkomst Alle damer bliver budt velkommen med et glas gratis champagne fra Domaine Ste. Michelle, når de træder igennem hovedindgangen i tidsrummet 12.00 til 14.00. Charity modeshow Efterårets kreationer vises frem på catwalken. Weber grillstation Weber entréer med eksklusive kulinariske oplevelser på grillen, og hele overskuddet fra salget går ubeskåret til Kræftens Bekæmpelse. Champagnebar Kom inden for i champagnebaren, der er placeret lige uden for Den Kgl. Restaurant. Hatte- og outfitkonkurrencer Dagens flotteste hatte og outfits udvælges og kåres med præmier i flere kategorier. Champagnevejning I Skandinavisk Ladies Cup, sponsoreret af Domaine Ste. Michelle, rider ni kvindelige amatørryttere imod hinanden i kampen om en førstepræmie på 20.000 kroner, og ikke mindst en masse flasker champagne! Som traditionen foreskriver, modtager den vindende rytter nemlig sin egen vægt i champagne, og publikum kan ligeledes vinde champagneflasker fra Domaine Ste. Michelle ved på forhånd at gætte på det nøjagtige antal flasker, der skal til for at udligne rytterens vægt. Hatteværksted Klampenborg Galopbane arrangerer hatteværksted med mulighed for selv at kreere vinderhatten til den store hattekonkurrence. Underholdning for de yngste Børnene underholdes med både hestekarrusel, legeplads og ponyridning. Millioner tilbage til spillerne I løbet af dagens 10 galopløb bliver der masser af muligheder for at score kassen. Igen i år er der fælles skandinaviske puljer i samtlige spilleformer, og Danske Spil forventer at udbetale over to millioner kroner i gevinster til de dygtige og heldige spillere, der prøver lykken i totalisatoren. Og husk, at 20 procent af provenuet af baneomsætningen ubeskåret går til "Støt Brysterne". "Damerne" er også i fokus på græsset Også på selve galopbanens græs er damerne for alvor i fokus. Ud over Skandinavisk Ladies Cup for de kvindelige amatørryttere rides to af sæsonens vigtigste løb for spindesiden: Comenxa Dansk Oaks (Hoppernes Derby) og Dodson & Horrell Pompøs Cup. Comenxa Dansk Oaks, eller Hoppernes Derby, som løbet populært kaldes, holder en samlet præmiesum på 300.000 kroner, hvoraf halvdelen tilfalder vinderen. Som navnet antyder, er det kun heste af hunkøn, der kan stille op i kampen om de store præmier, og løbet er tilmed kun åbent for "Derby-årgangen", hvilket vil sige de treårige hopper. Den største præmiesum på "Damernes Dag" uddeles i First Marine Dansk Galops Auktionsløb, hvor 12 to-årige heste kæmper om i alt 400.000 kroner med en kvart million i førstepræmie. Find vej til Klampenborg Galopbane Portene åbnes kl. 11.00, og første galopløb rides kl. 12.45 på "Damernes Dag". Buslinje 388 kører direkte til banens hovedindgang fra både Klampenborg og Lyngby Station. Parkering med personbil foregår på banens p-plads lige over for hovedindgangen. Pris: 30 kr. Entré Alle damer har fri entré. Entréprisen for herrer er 80 kroner. Pensionister og studerende har entré til halv pris, og børn/unge under 18 har gratis adgang.  Læs mere om "Damernes Dag", download gratis hele dagens program og få yderligere information om Klampenborg Galopbane på: www.galopbane.dk / www.galopsport.dk / www.facebook.com/ KlampenborgGalopbane Klampenborg Galopbane - Klampenborgvej 52-54 - 2930 Klampenborg