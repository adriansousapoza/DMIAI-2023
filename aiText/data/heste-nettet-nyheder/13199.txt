Det danske hold til EM i Gøteborg er sat
2017-07-18T10:54:52
Det danske hold til EM i Gøteborg d. 21-27 august er sat. Rytterne er Rikke Haastrup, Søren Pedersen, Thomas Velin, Andreas Schou og regerende danmarksmester Thomas Sandgaard. Yderligere er Karina Leichle reserve. Hvem af de 5 ryttere, der ender med at skule ride med på holdet bliver først afgjort lige inden mesterskabet.   Selvom at Thomas Sandgaard er regerende Danmarksmester på Nørremøllehøjs Ariel, er det ikke Ariel der får æren af at skulle til EM. Det bliver derimod Thomas' førstehest Amarone, der skal med. Med Amarone var Thomas med til at sikre hjemmebanesejren ved Nations Cuppen ved Equitour Aalborg i sidste måned. Også Thomas Velin var med på holdet, og med Chopin van Het Moleneind er to gange Thomas klar til EM. Andreas Schou - der til EM i Aachen kun var et nedslag i finalen fra at få en individuel sølvmedalje - er udtaget med Heartbeat-datteren Hazel BS og Rikke Haastrup er med på Charleston K, som hun i januar vandt DM indendørs med. Søren Pedersen er udtaget med sin partner Tailormade Chaloubet, og det er så Karina Leichle med Sire d'Isigny der er reserve.  Den danske landstræner Lars Pedersen udtaler om forventningerne til sit hold:   "Det er fem rutinerede ryttere, som vi sender afsted. De har alle erfaring fra store mesterskaber, og vi har også flere gengangere fra EM i Aachen for to år siden. Alt er på spil fra start, så vi skal være knivskarpe allerede fra den første dag med tidspringning. Vi er oppe mod nogle hold med meget hurtige ekvipager, men vi rider vores chance fra dag 1 og går benhårdt efter at komme videre til finalen i nationsspringningen".   EM-stævnet foregår ganske få timer fra Danmark, hos vores svenske naboer i byen Gøteborg. Der afholdes EM i både dressur, para-dressur samt springning. Der kan læses mere om stævnet HER.Kilde: Dansk Ride Forbund