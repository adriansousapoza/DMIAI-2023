Grand Prix-hest til Anna Kasprzak
2011-10-09T12:31:51
Familien Kasprzak kan glæde sig over købet af endnu en tophest til stalden. Denne gang er det ikke en verdensmester for ungheste, men derimod en særdeles veluddannet Grand Prix-hest.  Det drejer sig om tyske Christoph Koschels 12-årige Finsk Varmblods Grand Prix-hest Donnperignon e. Donnerhall. Christoph Koschels og Donnperignon har været særdeles succesfulde og var blandt andet på det tyske EM-sølvhold i Rotterdam og på det tyske bronzehold ved WEG i Kentucky sidste år.  Patrik Kittel fortæller på sin hjemmeside, at han i samarbejde med Andreas Helgstrand har stået for salget af Donnperignon til Anna Kasprzak. Anna Kasprzak og Donnperignon skal fremover trænes af Andreas Helgstrand.  Anna Kasprzak sluttede sidste år sin tid som youngrider. Som youngrider har Anna Kasprzak været fast rytter på det danske landshold, og har opnået imponerende resultater med sine heste Blue Hors Future Cup, Select Ecco, Miami og Langkjærgaards Donna Fetti. Anna Kasprzak er nu U25-rytter og skal dermed konkurrere på Grand Prix-niveau, hvor hun med Donnperignon har fået et stærkt kort på hånden.