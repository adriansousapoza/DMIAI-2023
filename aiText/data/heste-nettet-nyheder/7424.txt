Ridecenter skyld i 11-årig piges død
2011-02-16T08:50:20
Retten i Hillerød har dømt et ridecenter i Frederikssund erstatningsansvarlig i forbindelse med en dødsulykke i 2008, hvor 11-årige Amalie Christoffersen mistede livet. Amalie Christoffersen var på ridelejr på ridecentret og er angiveligt kommet til skade under leg på et hegn bestående af gamle telefonpæle. Hvad der reelt er sket op til ulykken ved man ikke, men Amalie blev fundet under en telefonpæl. Da hun blev fundet, var hun i live. Hun døde få timer senere på hospitalet. Efter ulykken lagde Amalies forældre sag an mod ridecentret, som afviste at være ansvarlige for ulykken. Retten i Hillerød mener ikke, at pælen var forsvarligt sikret og kender altså ridecentret erstatningsansvarlig for ulykken. Kilde: Lokalavisen.dk