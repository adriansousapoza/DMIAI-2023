Nathalie zu Sayn-Wittgenstein i front for Gorrissen Federspiel DM i dressur
2012-06-01T22:20:14
Med et stærkt ridt lagde Nathalie zu Sayn-Wittgenstein sig fredag aften i spidsen for Gorrissen Federspiel DM i dressur for seniorer. Mesterskabet afvikles den 1. - 3. juni på Broholm, og fredag blev Grand Prix'en (1. afdeling) afviklet i slotsparken. 2. pladsen gik til Joachim Christian Thomsen, mens Anne van Olst kom ind på 3. pladsen. Det er ikke kun mesterskabstitlen er på spil på Broholm, for rytterne i OL-bruttotruppen rider også om de eftertragtede OL-pladser. Grand Prix Special (2. afdeling) rides lørdag kl. 12, mens Grand Prix Kür (3. afdeling) rides søndag fra kl. 15.   Nathalie zu Sayn-Wittgenstein viser storform Trods en stærk blæst viste Nathalie zu Sayn-Wittgenstein (SPR) og Digby stort format i Grand Prix'en i Gorrissen Federspiel DM i dressur. Gennem et stort set fejlfrit program med piaffe og passage i særklasse leverede ekvipagen et fokuseret program lige efter bogen til 75,79 %, hvilket bragte dem i spidsen for mesterskabet.   2. plads til Joachim Christian Thomsen Med glædeshyl og tårer konstaterede Joachim Christian Thomsen (VAL), at han og Akeem Foldager havde leveret fredagens næstbedste Grand Prix-resultat på 73, 11 %. Ekvipagen leverede et harmonisk og balanceret program, hvor alting bare syntes at lykkes.   Anne van Olst blev nr. 3 Med et program, der bød på flotte pirouetter og passage med stort løft, red Anne van Olst (BRO) og Exquis Clearwater sig ind på 3. pladsen i 1. afdeling af Gorrissen Federspiel DM i dressur. Hesten viste sin store rutine med høje løft, fin travers og en flot galopzigzag, og dommerne belønnede ridtet med 71,96 %.   Gennemblæst Grand Prix Solen skinnede på både publikum og ekvipager i slotsparken i Gudme, men en kraftig blæst gjorde aftenens mesterskabsklasse til en kølig fornøjelse. Generelt kan det siges, at blæsten udfordrede rytterne ekstra, da størstedelen af hestene var ekstraordinært på mærkerne og lidt urolige på grund af blæsten. Trods det blev der alligevel vis meget fin dressur til publikums store fornøjelse. Danmarks bedste dressurryttere dyster om mesterskaber på Broholm Det er 9. gang, at DM i dressur afvikles i de smukke omgivelser på Broholm Slot i Gudme, og stævnet er i år større end nogensinde. Foruden DM i dressur for seniorer afvikles også DM i paradressur samt DRF-mesterskaberne for juniorer, ungryttere og U25 i dagene fra den 31. maj til den 3. juni Dansk Ride Forbunds protektor HKH Prinsesse Benedikte overrækker præmier i mesterskaberne.   OL venter forude Til august venter den største sportsbegivenhed i verden nemlig OL i London. Tre dressurekvipager og en reserve skal udtages til at forsvare den bronzemedalje, som det danske landshold så fantastisk fik i hus ved OL i Hong Kong. OL afvikles i dagene fra den 28. juli og frem til den 9. august. Den danske bruttogruppe i dressur består af Andreas Helgstrand, Anna Kasprzak, Anne Troensegaard, Anne van Olst, Lisbet Seierskilde, Lone Jørgensen, Nathalie zu Sayn-Wittgenstein og Sidsel M. Johansen. Den endelige udtagelse vil ske den 6. juli efter holdkonkurrencen ved det internationale dressurstævne i Aachen.   Program: DM i dressur, DM i paradressur, DRF-mesterskaberne for junior, ungrytter og U25 og Bundgaard Byg Cup   Lørdag den 2. juni 08.00 DRF-mesterskabet for U25 (2. afdeling) 09.00 DRF-mesterskabet for juniorer, kür (3. afdeling) 11.55 Bundgaard Byg Cup, Intermediaire I 12.00 Gorrissen Federspiel DM i dressur, Grand Prix Special (2. afdeling) 16.00 Basisbank DM i paradressur, kür (grad IV) 17.35 Basisbank DM i paradressur, kür, (grad IA) 17.45 Basisbank DM i paradressur, kür (grad IB) 17.55 Basisbank DM i paradressur, kür (grad II) 18.15 Basisbank DM i paradressur, kür (grad III)   Søndag den 3. juni 08.00 DRF-mesterskabt for ungryttere, kür (3. afdeling) 10.40 Bundgaard Byg Cup, Intermediaire I kür 14.00 DRF-mesterskabet for U25 (3. afdeling) 15.00 Gorrissen Federspiel DM i dressur, Grand Prix Kür (3. afdeling)   Programmet er foreløbigt, og der kan forekomme ændringer. Se det fulde program på Broholm Rideklubs hjemmeside.     Kilde: DRF  Nathalie zu Sayn-Wittgenstein (SPR) og Digby (Arkivfoto: JP-Photo)  