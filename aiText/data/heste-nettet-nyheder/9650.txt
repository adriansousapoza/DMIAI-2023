Det er rigtig, rigtig mange penge
2012-12-19T08:25:54
Selv for en af Danmarks mest vindende kuske nogensinde er det stort at deltage i Golden Cup-finalen, hvor præmien til den vindende kusk er en ægte guldbarre til en værdi af en kvart million kroner. GOLDEN CUP-finale: Travkusk Birger Jørgensen har både været verdensmester og vundet et hav af løb, alligevel er han imponeret over, at vinderen af Golden Cup i dag onsdag får 250.000 kroner i form af en guldbarre. »Det er rigtig, rigtig mange penge, så selvfølgelig vil jeg gerne vinde,« siger Birger Jørgensen fra Tranbjerg ved Aarhus. Han har dog ikke gjort noget særligt for at kvalificere sig til finalen. »Jeg kører jo på de løbsdage alligevel, men i og med at der også er gode præmier til hesteejerne i Golden Cup, så er det godt at starte heste i løbene. Det betyder så også, at der har været rigtig god sport i de indledende afdelinger hen over året, fordi løbene samler gode heste,« forklarer verdensmesteren fra 2009. Han håber, at den gode sport øger interessen fra tilskuere og spillere. »Jeg håber, at der bliver lidt ræs og noget konkurrence om det, og at det bliver et fair løb, hvor der ikke sker trængninger, eller heste galopperer,« siger Birger Jørgensen. Selv om han har haft sit bedste år som kusk i mange år pengemæssigt - han har kørt godt 5,3 millioner kroner ind til hesteejerne - er Birger Jørgensen ikke i tvivl om, hvad førstepræmien skal bruges til, hvis han vinder finalen på Charlottenlund Travbane: »Pengene skal gå til at fylde huller i mit regnskab med,« konstaterer han tørt.Af Hestesportens Medier  Birger Jørgensen skal igen køre M T Guzzinati, som han vandt to af de indledende afdelinger med. Foto: Lasse Jespersen/ Travfotos.dk.