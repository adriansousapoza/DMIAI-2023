Omspringning om guldet
2012-08-06T23:12:19
 De britiske og hollandske ryttere måtte i eftermiddags ud i en spændende omspringning om guldet i holdmesterskabet i springning ved OL i London.   Dramaet endte fortjent med guld til briterne som red fantastisk i eftermiddagens anden runde af holdmesterskabet. Holland måtte tage til takke med sølv mens saudiaraberne med god ridning overraskende holdt sig inde i medaljekampen og sluttede med bronze.   Efter dagens runde, holdspringningens anden runde, stod Holland og Storbritannien lige med 8 fejl hver og det var klart at der måtte en omspringning til om guld og sølv.   Nick Skelton og den blot 9-årige Big Star (KWPN e. Quick Star/Nimmerdor) var det britiske holds sikreste kort og leverede deres hhv. 3. og 4. fejlfrie runder ved OL i dag. Den unge Quick Star-søn springer fantastisk og lod sig ikke umiddelbart mærke af de 3 dages konkurrencer. I omspringningen lagde Skelton godt fra land og lagde stort pres på hollænderne ved, at levere en fejlfri runde i et højt tempo.   Hollandske Jur Vrieling og Bubalu (KWPN e. Baloubet du Rouet/Nimmerdor) gjorde Nick og Big Star kunststykket efter og krydsede målstregen ca. et sekund langsommere.   Briternes Ben Maher og Tripple X (AES e. Namelus R/Contango) leverede også en fejlfri runde i omspringningen, mens hollændernes Maikel van der Vleuten og Verdi (KWPN e. Quidam de Revel/Landgraf I) måtte høre to bomme falde til jorden bag sig. Verdi også blot 10 år gammel havde allerede leveret hollænderne 3 suveræne fejlfrie runder, men virkede forståeligt nok træt i omspringningen.   Både briternes Scott Brash på Hello Sanctos (SBS e. Quasimodo van de Molendreef/Nabab de Reve) og hollændernes Marc Houtzager på Tamino (KWPN e. Numero Uno/Farmer) fik et enkelt nedslag i omspringningen og dermed var det hele op til briternes Peter Charles. På Vindicat (KWPN e. Guidam/Libero H) havde Peter Charles været det stregede resultat på det britiske hold i begge runder og det var næsten skrevet i ansigtet på ham, at han nu ville gøre alt for ikke at få den tvivlsomme ære igen. På den iltre Vindicat med den meget alternative stil, fik Peter Charles publikum op af sæderne mere end bare en enkelt gang i gennemridningen, men kunne alligevel, til et tusindtalligt publikums hylden, krydse målstregen fejlfrit og dermed sikre briterne guldet.   Hollændernes Gerco Schröder behøvede dermed ikke ride omspringningen, da hans resultat, hvor godt det end måtte være, ikke kunne fravriste briterne guldet.   Det saudiarabiske hold kunne ikke helt holde stilen fra gårsdagens første runde, men sikrede sig alligevel en fortjent bronzemedalje.   Schweizerne sluttede på 4. pladsen foran canadierne på 5. pladsen. Sverige og USA deltes om 6. pladsen mens Brasilien måtte tage til takke med 8. pladsen.   Arkivfoto: Hollændernes Maikel van der Vleuten på Verdi ved World Cup finalen 2012. Foto: JP-Photo.dk  