23 hesteracer på Danmarks største dyrskue
2013-06-26T07:16:35
Husdyr fra hele landet strømmer til Landsskuet i Herning den 4.-6. juli   Når dyrskuet i Herning om tre uger slår portene op til Landsskuet 2013 vil tæt ved 2500 af landets allerbedste dyr indtage staldene for at kæmpe om point og ærespræmier. Det er et tilmeldingsantal til landets største dyrskue, som i de seneste fem år kun overgås af sidste års rekord på næsten 2700 dyr. En stor del af de forventede cirka 50.000 gæster den 4.-6. juli kommer for at se på heste. 385 heste, der repræsenterer hele 23 forskellige racer, dukker op på pladsen for at deltage i konkurrencer, shows og de særlige aktiviteter på Heste For Alle-banen. Her kårer man blandt andet igen landets bedste talent blandt de heste, der kan noget særligt, som for eksempel at rulle rundt på kommando.   Fødevarer og den bedste bonderøv Ved siden af staldene med dyr har maskin- og produktudstillere haft travlt med at bestille stande, ligesom der er afsat et stort område til en ny biludstilling. Arealet med stande er derfor udvidet, men Landsskuepladsen er så stor, at der fortsat kan findes plads til nye udstillere. Det gælder også i fødevareteltet midt på pladsen, hvor Landsskuets fødevareudstilling i år byder på en række nye aktiviteter. Blandt andet daglige fiskeauktioner fra en rigtig kutter, mini-kokkeskole for børn og et nyt dyrskueshow med tv-værterne Jeppe & Marie. "Landsskuet er igen den årlige finale, hvor forbrugerne kan opleve de bedste sider af livet på landet. Det er derfor naturligt nok, at Danmarks Radio har valgt Landsskuepladsen som ramme for afslutningen på en ny tv-konkurrence, 'Danmarks Bedste Bonderøv'. Vinderen bliver fundet under Landsskuet gennem forskellige konkurrencer over hele pladsen, som publikum er velkomne til at overvære optagelserne af", siger Niels Kristian Fruergaard, Landsskuets leder. Deltagerne skal blandt andet dyste i forskellige landmands-discipliner i Store Ring og slutter som Landsskuet med traktortræk lørdag eftermiddag. På Heste For Alle-banen finder Landsskuet igen Danmarks mest talentfulde hest.