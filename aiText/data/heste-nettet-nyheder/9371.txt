Nordisk Mesterskab til Gesten 
2012-09-06T08:43:25
Når man taler om Gesten, er afholdelse af et Nordisk Mesterskab nok ikke lige det første, man tænker på. Ikke desto mindre er det, hvad man kan opleve den 22. september på Husmandsvej 2, 6621 Gesten.   Den dag afholdes der nemlig NM i pløjning med hest. Derudover afholdes der Jysk Mesterskab og landsdelsmesterskab, så der vil være ca. 20 pløjere.   Det, der engang var en nødvendighed for enhver husmand/landmand, er i dag blevet en sport. For 50 år siden var pløjning med hest nødvendigt for at få marken gjort klar både om foråret og om efteråret. Landmanden gik med hestene på sine marker fra morgen til aften for at pløje, og hestene var vant til arbejdet og havde en god kondition. I dag bruges hestene ikke erhvervsmæssigt i landbruget, men derfor skal de alligevel være i god træning, hvis de skal deltage i et mesterskab.   Der er to kvalificerede fra hhv. Norge, Sverige og Danmark. Den ene fra Danmark er Tage Schelde Petersen fra Gesten og kan glæde sig til at pløje sønnens mark den 22. september. Tage er også stævnets ældste deltager. Han fylder 80 år to dage før stævnet starter, men det forhindrer ham ikke i at stille op. Hestene, som Tage pløjer med, er heller ikke årsunger, idet de begge er 26 år. De to fjordheste er vokset op sammen og har hele deres liv boet sammen. De har tidligere også været brugt til konkurrencekørsel, men er nu på delvis pension, idet de nu kun bruges til pløjning, hvilket de har været brugt til i 23 år. Tage har en sølvmedalje fra sidste år, han skal forsvare, men har også tidligere vundet guld, så der er da ikke tvivl om, at han går efter at tage guld på "hjemmebane".   Selve konkurrencen går ud på at pløje mest nøjagtigt i forhold til de regler, der er opsat. Således skal plovfuren have sammen dybde og bredde på hele arealet. Derudover skal plovfuren være lige samt en masse andre små detaljer, som skal være i orden.   Stævnet åbnes lørdag morgen kl. 8.30 af borgmester Egon Fræhr, hvorefter pløjerne gør klar til konkurrencen. Pløjning foregår fra 9.00 - 12.00 og igen fra 13.30.   I dagens anledning vil der også være mulighed for at få en tur i hestevogn, idet Finn spænder sine fjordheste for en turvogn og kører kaperkørsel.   Alle er velkommen til at komme og se på og få en fornemmelse af, hvordan arbejdet i marken var "dengang farfar var ung".  Tage Schelde Petersen er stævnets ældste deltager med sine 80 år.