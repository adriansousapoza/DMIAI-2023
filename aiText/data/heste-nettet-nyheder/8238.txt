Philip Lindberg er "Årets kammerat"
2011-11-17T19:18:06
Ponydressurrytteren Phillip Lindberg modtog Ditte Pedersens Kammeratskabspræmie 2011 ved Rosenparaden, der blev afholdt ved landsstævnet i Hedensted og Omegns Rideklub den 4. - 6. november. Prisen, der består af en vandrepokal og 2.000,- kr., tildeles hvert år til en ponydressurrytter, der har vist sig som en god ven eller veninde.   Om Ditte Pedersens Kammeratskabspræmie  Ditte Pedersens Kammeratskabspræmie uddeles hvert år ved kalenderårets sidste dressurstævne under Rosenparaden. Præmie og pokal går til en ponyrytter op til 16 år, der har vist sig som en god ven eller veninde. Formålet er at fremme det gode kammeratskab blandt landsstævnerytterne i ponydressur, og det er ponyrytterne selv, der indstiller kandidaterne. Den rytter, der modtager prisen, skal gennem sæsonen have været positiv overfor sine kammerater og vist hjælpsomhed, når en rytterkammerat har manglet hjælp, og været opmærksom på små ting, som kan gøre en forskel. I 2011 var denne rytter Philip Lindberg. Rosenparaden afholdes ved årets sidste landsstævne for at hylde de ryttere, der rider deres sidste landsstævne som ponyryttere.   Kilde: Dansk Rideforbund