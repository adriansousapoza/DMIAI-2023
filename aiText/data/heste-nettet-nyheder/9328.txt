Ungrytter vinder DM i military
2012-08-27T20:44:02
I weekenden d. 24 - 26. august blev der afviklet hele tre mesterskaber i military, nemlig danmarksmesterskabet for seniorer, DRF-mesterskaberne for ponyryttere og DRF-mesterskaberne for junior-/ungrytter. Stævnet blev skudt i gang fredag, hvor de deltagende ekvipager konkurrerede i dressur, lørdag red ekvipagerne terrænspringning og søndag stod det på den sidste og afgørende disciplin - ridebanespringning.   Ungrytter blev ny danmarksmester Det blev den kun 19-årige ungrytter Camilla Sæbø Hansen med hesten Zanzibar fra Søborggård Rideklub, der vandt DM for seniorer. Camilla lå nr. 2 efter lørdagens udholdenhedsridt, men med en fejlfri ridebanespringning satte hun sine ældre konkurrenter til vægs, og sikrede sig danmarksmesterskabet med 51,99 strafpoint. Også tidligere på måneden gjorde ekvipagen sig bemærket, da de blev nr. 5 ved EM i military for ungryttere. DM-sølvet gik til Diana Kramer og Mr. Chaplin, mens Maibrit Laustsen og A Larming Magic vandt bronze.   DRF-mesterskaberne I mesterskabet for junior/ungrytter blev det Katja Berg og Proximate Wizard, der vandt guld med 57,54 strafpoint. Henriette Bedsted og Blazerlunds Little Secret vandt sølv, og Benjamin Jørgensen på Desiree kunne til slut hænge bronzen om halsen. Hos ponyerne var det Mette Rise Christensen og Camelot Damgård, der med et slutresultat på 71,44 strafpoint kunne tage imod guldet i DRF-mesterskabet. Tobias Jørgensen og Spooky vandt sølv, og bronze gik til Mai Kaas og Kalypso OX.   Mesterskaberne i military blev afviklet på Kirkehavegård i samarbejde med Søborggård Rideklub. Se flere resultater på www.danisheventing.dk    Præmieoverrækkelse ved seniorernes DM i military - glade ryttere i øsende regnvejr! Kilde DRF    