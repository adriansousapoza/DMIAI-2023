Severo og Fiontina sejrer i 4-års Championatet
2014-10-18T09:54:09
Korrekt 4-års ridning og høj kvalitet i toppen af dette års 4-års championatsfinale   Guldmedaljehoppen Fiontina e. Atterupgårds Fassbinder/Blue Hors Romanov, der allerede stod forrest i den indledende runde fortsatte overbevisende og fortjent med også at tage sejren i finalen. Hoppen blev fremvist af Severo López, der på bedste vis fik vist hoppens store ridbarhed og høje gangartskvaliteter frem. Hoppen står hele tiden i en flot natur holdning med meget fin kontakt fortil. og selvom dommerne ønskede sig at den skulle række sig endnu mere ud i rammen da der skulle gives længere tøjle på en volte, så var hoppen blandt de få der formåede at bevare balance og bæring i denne øvelse. Traven er kattesmidig med stor indundergriben og øgningerne meget kraftfulde og jordvindende med stort afskub. Dommerne tildelte klassens højeste karakter 9,8 for denne gangart. Skridten er stor og taktren med god smidighed over ryggen (9,5). Galoppen med super indundergriben og en meget aktiv bagbenaktion hele tiden i dejlig balance. Man mangler måske den sidste skulderfrihed for at 10-tallet kan komme på tale (9,5) Rideligheden blev vurderet til 9,1 og kapaciteten til 9,6 hvilket gav et samlet resultat på 9,5 til denne meget spændende hoppe      På andenpladsen kom endnu en super velredet og meget veltravende hoppe nemlig Romanova e. Blue Hors Romanov/Danone. Hun besidder en blød balanceret og aktiv trav af meget høj kvalitet med masser af naturlig power i de flotte øgninger (9,7), Skridten var idag set fra sidelinjen rentaktet og klar, men hesten kunne bevæge mere over ryggen. Den blev på dagen vurderet noget hårdt til 7,4 hvor dommerne vurderede at de ikke kunne se det korrekte "V" som det samsidige benpar skal danne under afviklingen af denne gangart. Galoppen var meget balanceret og hoppen lader sig let regulere frem og tilbage (9,2) Helt fortjent blev det til 9,6 i ridelighed. Hoppen står helt konstant i korrekt holdning med lukket og letskummende mund og hun lader sig let runde og regulere. Endnu et godt eksempel på korrekt 4-års ridning.       Ditte Mikkelsen med Zermillo e. Zuidenwind/Grundsee red sig i kraft af stor ridelighed og endnu en demonstration af korrekt 4-års ridning op i klassementet og sluttede fortjent på trejdepladsen med samlet 8,86   Se samlet resultat her  