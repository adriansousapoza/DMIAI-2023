Velgører vandt World Cup kvalifikation
2011-03-29T17:57:10
Den irske toprytter og nylige velgører Denis Lynch var flyvende i weekendens World Cup-kvalifikation ved stævnet i s'Hertogensbosch, Holland.  På den belgisk fødte Abbervail van het Dingeshof (e. Nonstop/Jus de Pomme) vandt han med et fejlfrit ridt i omspringningen i tiden 40,66 sek. Hollandske Jeroen Dubbeldam var med tiden 40,97 kun lige slået til andenpladsen på BMC van Grunsven Simon (KWPN e. Mr. Blue/Polydox) mens landsmanden Eric van der Vleuten og VDL Groep Utascha (KWPN e. Lux/C-Indoctro) sluttede på tredjepladsen i tiden 41,74. De 18 bedste ryttere fra den vesteuropæiske liga er kvalificerede til finalen og med de 20 point Lynch fik i denne weekend, rykker han op på en 15. plads på ranglisten. Desværre er der ingen danske ryttere med blandt de kvalificerede. Denis Lynch har i den seneste tid fået en del opmærksomhed for sin indsamling til fordel for ISPCA, en irsk dyrebeskyttelsesforening som på grund af den internationale økonomiske krise der især har ramt Irland hårdt, må tage særlig hånd om nødstedte og efterladte heste. Den 1. marts kunne Denis Lynch overrække ISPCA hele 100.000 Euro som han egenhændigt havde indsamlet blandt udenlandske donorer fra bl.a. Tyskland, Holland og Schweiz. Heste-Nettet.dk har tidligere berettet om konsekvenserne for heste i Irland som følge af den økonomiske krise og det kan læses ved at følge dette link