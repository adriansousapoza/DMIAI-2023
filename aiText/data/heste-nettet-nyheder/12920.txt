Mange stævner hos Absolute Horses i år
2017-03-08T00:55:06
Absolute Horses Schou-brødrene arrangerer hele fem stævner i ridebanespringning på Tågerup i Sommersted i år. Nu gælder det ikke bare DM, men stævner for ryttere på flere niveauer.   Der bliver stævneaktivitet som aldrig før hos Schou Absolute Horses på Tågerup i Sommersted ved Kolding i år. For syvende år i træk er Andreas og Christian Schou værter for DM i ridebanespringning, men der bliver også både en C-stævne, et B-stævne og hele to internationale stævner fra april til september. Schou-brødrene vil nemlig gerne give andre end de absolutte topryttere mulighed for at ride og konkurrere på de fine faciliteter.   Det første stævne finder sted allerede i påsken den 14. til 16. april, nemlig langfredag, påskelørdag og påskedag. Det er et såkaldt C-stævne, hvor der er klasser helt ned til 100 cm højde efter metode B0, hvor man får en sløjfe ved at komme fejlfrit rundt. Men der er også skarpe konkurrenceklasser, hvor det gælder både fejl og tid og op til en højde på 125 cm.   DM i tre kategorier Fra den 17. til den 21. maj gælder det så DM i ridebanespringning, hvor man skal have opfyldt en række kvalifikationskrav for at kunne stille op. Igen i år skal der kåres mestre i tre kategorier. Ud over DM for seniorer afvikles DRF mesterskab for U18 (junior) og U21 (ungrytter). Derudover bliver der en masse andre konkurrenceklasser, så det ikke kun er DM-deltagerne, der kommer på banen. Allerede ugen efter - fra 25. til 28. maj - er der igen stævne på Tågerup. Det er et såkaldt B-stævne eller landsstævne, hvor ekvipagerne også skal opfylde nogle krav for at kunne være med. Her får ponyerne også lov til at være med, idet der bliver udtagelse til NM for ponyer ved stævnet. Endelig sluttes der af med to internationale stævner fra 30. august til 3. september og igen fra 7. til 10. september. Tanken er, at rytterne kan slå sig ned på Tågerup og ride i hele perioden.    I fjor var der fint vejr til stævnet og mange tilskuere på tribunen.     Sidste års vinder af DM Søren Møller Nielsen på vej mod sejren.