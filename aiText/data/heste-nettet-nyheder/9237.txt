Heste og teater skaber liv på Hærvejen 
2012-08-01T14:17:48
"Teater på Træk" -en hestetrukken kulturkaravane langs Hærvejen Hærvejen får i august et helt andet liv end vandrere og cyklister kan skabe. I årets sidste sommermåned vil en hestetrukken kulturkaravane bevæge sig ad Hærvejens gamle spor fra Viborg til Padborg. Om bord er skuespillere, dansere og musikere fra Danmark, Polen og Frankrig. I alt deltager 5 ensembler fra de tre lande. De medbringer 7 forskellige, forrygende og tankevækkende forestillinger. De kommer med cirkustelt og duftende savsmuld og spiller på gader, stræder og stubmarker. Man vil kunne opleve levende heste i fri dressur, betagende fransk gadeteater på stylter, danseteater i regnbuens farver, sort polsk humor og melankolske klange fra Østeuropa. Ideen er at spille for mennesker, hvor de bor, i stedet for at forsøge at lokke publikum til kulturpaladserne.Publikum kan også være med Undervejs er der et tæt samarbejde med lokale kulturaktører og ildsjæle. Efter hver forestilling inviterer kulturkaravanen publikum til at svare igen med andet end klapsalver. Det resulterer i f.eks. en flok køer i optog over Ravningbroen, spøgelsesfortællinger fra Tørning Mølle, amatørteater, gospelkor m.m. Der bliver liv og glade dage. Teatret bliver en ramme omkring et møde mellem mennesker. Hærvejen er fuld af ildsjæle, der ikke venter på at få kulturen serveret, men som selv skaber den her og nu. Både kommuner og lokale kulturelle nøglepersoner har bakket op med alt fra penge til knofedt, og skønne, skøre ideer.Udvikler nyt på rejsen Undervejs skaber de deltagende kunstnere den internationale samarbejdsforestilling "Vandrelyst". Her bliver brudstykker af de deltagende teatres forestillinger flettet sammen til en spændende mosaik, der er farvet af vejr og vind, og hvor stilarter mødes. Forestillingen er inspireret af den langsomme vandring i en tid hvor alt går stærkt, af det som vandringen gør ved vort sind og af alle de svundne tider langs Hærvejen - Danmarks gamle hovedvej.Rejs med Alle er inviteret til at rejse med. Vi rejser i et tempo, hvor både sjælen og publikum kan følge med. Når vi rejser videre, inviterer vi publikum til at følge med på vandringen. Vi bevæger os ikke hurtigere end et par raske ben kan holde trit, og vi vil gerne starte en folkevandring. Eneste forudsætning er at man selv kan bære sine fornødenheder på sin ryg. "Vandrelyst" har premiere i Padborg d. 1.09.2012. Hjemmeside: http://www.vandrelyst.dk Afrejse Viborg 2. August Ankomst Padborg 1. September 2012Teater på Træk er støttet af: Region Midt, Dronning Margrethe og Prins Henriks Fond, A.P. Møller og hustrus Fond, Drost Fonden, Dansk Skuespillerforbund, Gurli og Knud Petersens Fond, Viborg Kommune, Silkeborg kommune, Ikast-Brande kommune, Vejen Kommune, Vejle Kommune, Haderslev kommune og Aabenraa kommune. Også Randers, Kolding og Fredericia kommune har bidraget ved at købe forestillinger.Arrangør: Teatret Kimbri v. Gitte Kielberghttp://www.teatretkimbri.dk Hjemmeside: http://www.vandrelyst.dkwww.facebook.com/teaterpaatraek   Det hele er gratis!