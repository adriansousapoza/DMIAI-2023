Stinnas EM-kvalifikation er i hus
2013-07-07T13:03:33
 Stinna Tange (Arkivfoto: JP-Photo) Den danske mester i Grad IB i paradressur, Stinna Tange Kaastrup, har ved det internationale dressurstævne i Hartbury, England, sikret sin kvalifikation til det kommende EM på dansk grund i august.    Stinna Tange Kaastrup har altid været et stærk kort for den danske paradressur-sport - tidligere på sin gamle hest Labbenhus Snøvs, men senest på Steffi Graf, som hun vandt DM på i juni måned efter kun at have redet hesten i 7 uger.   Nu ser det ud til at Stinna for alvor igen er ved at være med, hvor det er sjovt! Efter den flotte sejr ved DM blev det besluttet at Stinna skulle forsøge at blive kvalificeret til EM i paradressur i august i Herning, og med en EM-kvalifikation for øje, drog Stinna og Steffi i sidste uge til Hartbury Festival of Dressage i England, hvor ekvipagen skulle forsøge at nå kvalifikationskravene.   Og det lykkedes allerede i første forsøg! Med en score på 69,7 % i Team Test blev Stinna nr. 3, og dermed var EM-kvalifikationen i hus. På sin Facebook-side skrev en glad Stinna efterfølgende: "Havde en rigtig fin tur på en super sej hest - stadig med plads til forbedring, men at ligge henholdsvis 1 og 2 % efter de bedste i min grad efter blot 2,5 måned på en ny hest, det er vist helt okay? Steffi er den sejeste!!".   Det er nu op til paradressurrytternes landstræner, David Amager, at vurdere om Stinna Tange skal være blandt de ryttere, der skal forsvare de danske farver ved EM i Herning.   Kilde: European-Herning  