Staldmedarbejder i Holte Ride-Klub hædret af Hestens Værn med diplom for godt horsemanship
2014-03-13T20:44:45
Der var stående applaus til staldmedarbejder Dan Andersen, Holte Ride-Klub, som forleden blev hædret med Hestens Værns Diplom for Godt Horsemanship.   Dan Andersen har passet heste i 30 år på Holte Ride-Klub. Han har gjort det til alles tilfredshed, med flid, stor interesse og engagement i hver enkelt hests velfærd, og det så godt, at han er blevet hædret med Hestens Værns diplom for godt horsemanship.   Det var en overrasket, men også glad og stolt Dan Andersen, som med stående applaus modtog Hestens Værns flotte diplom. Overrækkelsen skete i forbindelse med rideklubbens ordinære generalforsamling og blev foretaget af Hestens Værns næstformand, berider John Randskov.  Staldmedarbejder Dan Andersen, Holte Ride-Klub, modtog Hestens Værns Diplom som bevis på godt horsemanship gennem mange år. Foto: Susanne Coulthard   Hestens Værns næstformand, berider John Randskov, overrakte diplom og staldplakette til Dan Andersen som hædersbevis på godt horsemanship gennem mange år. Foto: Anne-Mette Binder