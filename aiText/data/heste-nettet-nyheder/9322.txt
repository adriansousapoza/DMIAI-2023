Nybegynder soler sig i derbysucces 
2012-08-25T11:11:55
Det er lykkedes den nordjyske hesteejer og opdrætter Kresten Andreassen at få hele to heste kvalificeret til årets to største travløb i Danmark. Og så er han stort set kun nybegynder. Hvad normale travopdrættere og hesteejere nogle gange bruger et helt liv på at opnå, det har nordjyden Kresten Andreassen blot brugt få år på. I dag lørdag har han Ragna Opal med i PEMA Dansk Hoppe Derby, og søndag gælder det så staldkammeraten Ray Damgård i DFDS Seaways Dansk Trav Derby. I 2007 købte Kresten Andreassen, der i dag bor ved Saltum ikke mange kilometer fra feriestedet Blokhus, mødrene til Ragna Opal og Ray Damgård. Det var faktisk først her, at han for alvor trådte ind i travsporten. »Jeg var forinden stoppet som kvæglandmand og kom en dag til at se travløb på sportens egen kanal, Racing Live. Og det fangede i en sådan grad, at jeg selvfølgelig måtte have min egen hest. Jeg fik læst lidt om blodlinjer og avl og købte så mødrene til Ragna Opal og Ray Damgård ifolet på en svensk internetauktion,« fortæller Kresten Andreassen.Ramt af alverdens ulykker Men nogen let indledning på karrieren som opdrætter og hesteejer er det ikke just blevet til for Kresten Andreassen. Ray Damgårds mor, franskfødte Narica, ville ikke kendes ved sit første føl, Page One, men fik en chance mere. »Ray Damgård ville hun heller ikke kendes ved. Så der er lagt mange timer med sutteflasker i Ray Damgård for at redde hans liv, og derfor havde jeg ikke lyst til at prøve en tredje gang,« fortæller Kresten Andreassen. Som ældre har Ray Damgård, der i sin derbyprøve i øvrigt satte ny dansk rekord som den hurtigste fireåsvinder nogensinde over distancen 2.500 meter, også haft sin andel af uheld. »Som toåring blev han fejlbehandlet for ræveskab og missede dermed storløbet Jydsk 2-års Grand Prix. Hele treårssæsonen gik i smadder, da han skar sig på en flintesten og flåede en bøjesene i stykker. Men med dyrlægens hjælp lykkedes det at redde ham og få ham på højkant igen, selv om man kun gav ham en fifty-fifty chance,« beretter Kresten Andreassen. Og helt slut med uheldene har det ikke været for den relativt nye opdrætter. Ragna Opals mor, Lindys Opal, måtte aflives, efter at hun i forbindelse med forsøg på ifoling brækkede det ene ben. Siden har to nye følhopper fundet vej til det nu nedlagte landbrug, Damgård, og naboens lejede folde på fem hektar. Ragna Opal har dog kunnet bøde for lidt af modgangen, da hun som treåring vandt hoppernes største løb herhjemme, Dansk Hoppe Kriterium, og en førstepræmie på næsten 200.000 kroner.Svensk træner Selv om Kresten Andreassen er pære dansk, så mener han selv at vide lidt mere om svensk travsport. Den har han til gengæld fulgt intenst de sidste år og valgte derfor også svensk, da han skulle finde en træner til sine to derbyheste. »Jeg vidste godt, hvad træner Tomas Malmqvist stod for, så derfor har han fået ansvaret for begge heste. Hans filosofi om at sætte hesten og ikke ejeren i centrum var noget, der tiltalte mig med det samme,« siger Kresten Andreassen, som dog også har haft heste i dansk træning. Men kan han så med rette også forlange to derbysejre den sidste weekend i august? »Der er andre end lige mig, der gerne vil vinde derby, men jeg tror, at jeg med lidt held har et par heste, som begge kan vinde. Jeg håber det,« siger han. Ray Damgårds efternavn er i øvrigt afledt af den nye ejendom, som han og hustruen Gunhild siden har erhvervet.  »Alle heste, jeg opdrætter, kommer til at hedde noget med 'Damgård',« siger han.Af Hestesportens Medier  Ragna Opal ses her i vindercirklen sammen med sin ejer Kresten Andreassen og hustruen Gunhild samt den svenske topkusk Johnny Takter. Foto: Lasse Jespersen/ Travfotos.