Kasprzak og Essendrop på søndag
2013-11-05T12:50:30
 Anna Kasprzak (Arkivfoto: JP-Photo) DR1 har taget hul på en ny sæson af portrætserien Essendrop & Eliten, hvor DR's Ulla Essendrop besøger et udpluk af Danmarks største sportsstjerner, og bringer seerne tæt på sportsfolkene både i konkurrence og på privatfronten. I sæsonpremieren på søndag går Essendrop helt på Anna Kasprzak - både i træningsstalden i Haderslev og ved EM i Herning.   Over seks søndage giver programmet seerne et eksklusivt kig ind i kulissen i forskellige sportsgrene, og giver samtidig seerne mulighed for at lære mennesket bag sportsmanden/-kvinden bedre at kende. Programmet følger stjernerne både på og udenfor arenaen for at blive klogere på, hvad der har gjort dem til det, de er i dag - både når livet og karrieren har budt på succes og modgang.   På søndag kan seerne glæde sig til at lære Danmarks bedste dressurrytter Anna Kasprzak bedre at kende. I en alder af bare 23 år er hun blandt verdens bedste dressurekvipager, hun har været til OL, vundet en World cup, og så er hun arving til en af Danmarks største formuer. Ulla Essendrop har besøgt Ecco-familiens stutteri i Haderslev, og så er hun er med på sidelinjen, når der rides om medaljer ved EM i Herning. Se portrættet med på DR1, søndag kl. 22.10.   Kilde: DR   