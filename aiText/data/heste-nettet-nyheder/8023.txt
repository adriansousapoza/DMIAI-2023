Dm for klub-ponyhold i dressur er afgjort   Opdateret
2011-09-04T12:51:29
Årets DRF-mesterskab i klubholddressur for ponyer blev afviklet ved weekendens landsstævne i Frederikshavns Rideklub. Et klubhold består af tre eller fire ponyekvipager, og ingen rytter må starte på mere end ét hold. Mindst en af ponyerne skal være kat. 2 eller 3. Opdateret: Nu med billede af de glade ryttere! Det blev Aarhus rideklub, der løb med sejren til ponyernes DM for klubhold i dressur. Holdet lagde sig sikkert i spidsen allerede i lørdagens indledende klasse, og kunne dermed gå til finalen i dag med selvtilliden i top. Og Aarhus-rytterne skuffede da heller ikke i dagens ridt, da de dystede mod de fem andre bedstplacerede klubber. Victoria E. Vallentin fra AAR var sidste rytter på banen, og sluttede af med maner. Med dagens højeste score på 74,537% (dagens eneste ridt til over 70%), satte hun en fed streg under AAR's succes. Med samlet 213,426% blev det altså til guld til Aarhus Rideklub, mens Gråsten Rideklub af 2004 fik sølv med samlet 201,899% og hjemmebaneklubben, Frederikshavn Rideklub, fik bronze med samlet 199,526%