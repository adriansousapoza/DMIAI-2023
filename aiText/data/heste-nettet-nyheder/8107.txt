Man spiser da heste
2011-09-30T07:44:13
- derfor skal hesteejere og dyrlæger have styr på medicinen, lyder det fra Fødevarestyrelsen.  Mange hesteejere og hestedyrlæger overtræder lovgivningen om medicin til heste. Det viser medicinaktioner gennemført af Fødevarestyrelsens Veterinærrejsehold. Ofte er registreringen af den medicin, som lovligt er brugt til hestene enten mangelfuld eller ikke-eksisterende. Andre gange giver dyrlægerne hestene medicin, som ikke må bruges til dyr, der kan ende som hestebøffer. Derfor gennemfører Fødevarestyrelsens Veterinærrejsehold i efteråret en informationskampagne målrettet hestedyrlæger og hesteejere. Kampagnen omfatter tre informationsmøder i slutningen af oktober og en række nyhedsbreve til dyrlægerne. Typisk er årsagen til problemerne, at hverken hestedyrlæger eller hesteejere betragter heste som dyr, der kan ende i fødevarekæden. De fleste ser hesten som et hobbydyr, udelukket fra konsum og ikke et produktionsdyr på linie med f.eks. kvæg eller svin. Fra nytår skal alle heste i EU have hestepas med plads til oplysninger der viser om hesten er udelukket fra konsum. Herefter bør ingen være i tvivl, hvad enten man så er privat hesteejer eller professionel hestedyrlæge. Det obligatoriske hestepas fritager dog stadig ikke dyrlægen fra at skrive en såkaldt tilbageholdelsesseddel til hesteejeren, hvis den medicinerede hest er et produktionsdyr. - Selvom hesten som udgangspunkt ikke er købt til at skulle ende på middagsbordet i hverken Danmark eller udlandet, sker det ofte, at hestene ender deres dage sådan, når deres rolle som ridehest er udtjent. Men for at medicinrester ikke skal ende i fødekæden er det vigtigt, at både ejer og dyrlæge har styr på både hestepas og medicinregistreringer, fortæller dyrlæge Ken Leisner fra Fødevarestyrelsens Veterinærrejsehold. - Derfor følger vi også op med uanmeldte kontroller i 2012. Kilde: Pressemeddelelse, Fødevarestyrelsen