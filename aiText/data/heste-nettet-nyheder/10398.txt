Nisse vandt årets Jule Grand Prix på Vilhelmsborg
2013-12-15T11:04:15
Det blev tyske Nisse Lüneburg og hesten Cazaro der løb med sejren i årets Jule Grand Prix finale på Vilhelmsborg i aftes. Efter en særdeles svær klasse med mange fejl og flere ryttere der trak sig, kunne Nisse Lüneburg modtage sin præmie, en IFOR Williams trailer til en værdi af 70.000 kroner.   Nisse og Cazaro red to fantastiske runder, med 0 fejl i tiden 71,25 og 40,54 sekunder. Cazaro, der er en 13 årig Holstener vallak e. F. Chambertin og MF. Athlet Z, viste sig stort gående, med flot overskud og fremragende teknik. Nisse har i sommers overtaget Cazaro efter Carsten-Otto Nagel der før har redet hesten. Sejren i denne Grand Prix lover godt for denne dygtige ekvipage.   Andenpladsen, og vinder af 12.000 kroner blev Alexandra Eriksson på 10-årige Cassian 7.   Tredjepladsen, og vinder af 10.000 kroner blev Martin Neergaard på 12-årige Little Rock.   Banen var bygget af Erling E. Simonsen, der havde lavet en teknisk svær bane med mange faldgruber. Ud af de 49 starter måtte 13 forlade banen uden at gennemføre hvilket vidner om sværhedsgraden på dette niveau. Kun seks ryttere klarede sig fejlfrit gennem hovedrunden, og af disse klarede kun tre omspringningen uden fejl. En af rytterne, Julie Meiland Hansen på Coolman, måtte desværre udgå grundet et særdeles ubehageligt styrt. Julie og Coolman kom skævt ind i en kombination, så afstanden blev forkert. Coolman satte af, men landede midt i springet, væltede halvt i et virvar af bomme, og Julie landede med hovedet først hvorefter hun slog en kolbøtte og blev liggende. Læge og hjælpere fik efter kort tid Julie på benene og ud af banen. Hun blev umiddelbart efter sit styrt kørt på skadestuen med formodninger om en brækket næse og mulig hjernerystelse. Coolman blev naturligvis forskrækket over hændelsen og måtte trækkes haltende fra banen. Det blev senere annonceret at han havde det godt efter omstændighederne.   Styrtet lagde en dæmper på den ellers fantastiske stemning de mange fremmødte havde skabt i hallen. Hele tribunen var fyldt til bristepunktet og flere måtte stå op, sidde på trapper og stå i to rækker for at kunne følge med. Alles opmærksomhed var fokuseret på banen, og flere gange gik et sus gennem publikum når en bom faldt, ligesom jublen var stor ved hver fejlfri runde.   I pausen mellem hoved- og omspringning blev vinderen af publikumskonkurrencen fundet, og en ung kvinde kunne gå hjem med en ekstra oplevelse i bagagen. En Carisma Prestige springsadel til en værdi af 21.000 kroner. Sadlen var sponsoreret af Ingdams.   Alle resultater fra stævnet kan læses her: live.rideforbund.dk/ staevne.php?staevne=STV00002340  