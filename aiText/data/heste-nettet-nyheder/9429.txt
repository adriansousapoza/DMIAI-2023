Danmarks største TREC stævne i Ledreborg Skovene 
2012-09-29T13:27:42
Roskilde Rideklub afholder i samarbejde med Dansk Ride Forbund TREC-stævne omkring Ledreborg Gods søndag den 30. september. Der er hele 75 ekvipager til start, hvilket gør stævnet til det største TREC stævne i Danmark.  Der er udskrevet to klasser, én klasse med et orienteringsridt på 11,67 km med en idealtid på 78 min., den anden klasse er en noget kortere distance på 5 km. Her er der en fejlfri tid mellem 42 og 75 min. I begge klasser er der en gangartstest på en 100 meter bane og en forhindringsbane med henholdsvis 8 og 7 forhindringer.  Klubben har lagt et kæmpe stykke arbejde i at få gjort TREC-stævnet til en succes og håber på mange besøgende, der vil opleve heste og ryttere dyste i den nye breddeaktivitet fra Dansk Ride Forbund.   Stævnet starter kl. 9.00 med orienteringsridt og ca. kl. 10. 30 og nogle timer frem vil der være forhindringsprøve og gangartstest. Adressen er : Ledreborg Allé 2, 4320 Lejre.