Adelinde Cornelissen vinder endnu en guldmedalje ved EM
2011-08-21T20:43:31
 To danske ryttere red i dag med i dressurgiganternes kamp om guld i kür-finalen ved EM i dressur i Rotterdam, Holland. Nathalie zu Sayn-Wittgenstein red et fantastisk program og placerede sig nummer 10, mens debutanten Lisbeth Seierskilde igen viste et overbevisende ridt der gav en placering som nummer 14. Det danske dressurlandshold er sponseret af First Horse Hesteforsikring og rytterne bærer tøj fra Kingsland. Nathalie zu Sayn-Wittgenstein og Digby Digby kunne have været bedre i holdkonkurrencen, men i Grand Prix Specialen viste han sig fra sin bedste side, og i dag i küren kunne tingene ikke lykkedes bedre. Øvelserne blev udført til perfektion, og som tilskuer kunne man bare sætte sig tilbage og nyde opvisningen. Musikken harmonerede perfekt til programmet og det hele gik op i en højere enhed, hvor især piaffen og passagen var helt i særklasse. Den eneste fejl i programmet var i den første serie med 1'er changementer, ellers var der ikke en finger at sætte i programmet. Da resultatet på 78,804 % blev offentliggjort, var det tydeligt at publikum ikke helt forstod at ekvipagen ikke havde scoret højere point. "Jeg er super tilfreds med mit ridt i dag. Der var to små fejl i 1'er changementerne, men Digby viste til gengæld fantastisk flot piaff/passage , og pirouetterne var også helt super i dag. Der er ingen tvivl om, at det ikke er nogen fordel at ride i første afdeling, men jeg kan ikke være andet end tilfreds med ridtet", fortalte Nathalie zu Sayn-Wittgenstein efterfølgende. Lisbeth Seierskilde og Jonstrupgaardens Raneur Til musikken fra Harry Potter entrerede Lisbeth Seierskilde og Jonstrupgaardens Raneur dressurbanen på det store stadion. Der var igen i dag ingen nervøsitet at spore hos den unge komet, og ekvipagen leverede et godt program med flot passage og dobbeltpirouetter i galop. Desværre indløb der en del fejl undervejs blandt andet sprang Raneur i galop to gange i en fri trav, og så blev der en lille fejl i 1'er changementerne. At man som ung debutant ved EM i dressur kan ride så velovervejet og virke så upåvirket af det hele er helt utroligt. Lisbeth Seierskilde kan efter dette års EM i dressur bryste sig med at være blandt de 15 bedste i Europa. "Jeg er godt tilfreds med det hele. Det var selvfølgelig ærgerligt, at Raneur ikke gik lige så godt, som han har gjort de to andre dage, men bare det at have redet finalen i dag, er langt mere end jeg overhovedet havde forventet", udtaler Lisbeth Seierskilde efter et veloverstået ridt. Adelinde Cornelissen 2 x Europamester 2011 Hollandske Adelinde Cornelissen på Jerich Parcival red sig til en guldmedalje igen i dag. Det var helt en helt fantastisk flot opvisning, hvor alt lykkedes perfekt. Det blev også til stående ovation, da ekvipagen var færdige med programmet, og scoren lød på 88,768 %. Sølvmedaljen tilfaldt igen i dag engelske Carl Hester på hingsten Uthopia, der fik 84,179 % for sin kür. Uthopia var dejlig afspændt og smidig hele programmet igennem, men musikken var knap så spændende. Svenske Patrik Kittel red sig til en sensationel bronzemedalje på Watermill Scandic, hvor parret i küren viste fantastisk piaff/passage. Hele küren blev redet til super musik af Depeche Mode, og det var en utrolig rørt Patrik Kittel der fik overrakt sin medajle under medaljeceremonien. Dressurholdet med til OL i London 2012 Succeskriteriet for det danske dressurlandshold ved EM i dressur i Rotterdam var en kvalifikation til OL i London 2012. Kriteriet blev opfyldt, da det lykkedes holdet at ride OL-billetten hjem efter en meget nervepirrende holdkonkurrence, og rytterne kan nu se frem mod forberedelserne til OL i London 2012. Både Sverige og Spanien lykkedes også ved EM i Rotterdam at kvalificere sig til OL 2012, hvilket betyder at syv lande nu er kvalificeret til OL i London 2012: England, Tyskland, Holland, USA, Sverige, Spanien og Danmark. Elve nationer kvalificerer sig direkte til OL i London via holdkonkurrencer ved FEI-mesterskaber, hvor et hold består af tre ryttere og tre heste. Det totale antal af hold der deltager i London kan dog være mere end elve, hvis tre ryttere fra samme nation individuelt kvalificerer sig til OL via den Olympiske rytter rangliste, så kan også de danne et hold. Værtsskabet givet videre til Danmark De danske dressurryttere fik, hvad de kom efter ved dette års EM i dressur i Rotterdam, Holland - en OL-billet til London 2012. Det smukke stadion i Rotterdam har hele weekenden været fyldt godt op med tilskuere, og det giver en fantastisk stemning, når rytterne er på banen. Vejret har ligeledes vist sig fra sin bedste side det meste af tiden med blå himmel og sol, kun torsdag sidst på dagen, kom der et skybrud som udsatte holdkonkurrencen et stykke tid. Alt i alt har det været et fantastisk arrangement, og nu er værtsskabet givet videre til Danmark, der skal afholde det næste EM i Herning i 2013. Kilde: Pressemeddelse