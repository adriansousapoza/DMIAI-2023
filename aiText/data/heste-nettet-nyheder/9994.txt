Nye muligheder for hesteuddannelse i Hirtshals
2013-06-05T09:15:02
Fra efteråret udvider Center for Dyreterapi på hesteområdet. Det betyder mere plads til de studerende og flere undervisere på holdene. Samtidig giver de nye lokalder plads til en række heste-workshop.   Et helt nyt kuld hestevelfærdsrådgivere er netop udklækket fra Center for Dyreterapi i Hirtshals. Efter 17 måneders intenst arbejde er 8 rådgivere klar til at tage ud og behandle og træne heste over hele Danmark. Og næste kuld er allerede på vej. Fra august starter nye hold op, og du kan stadig nå at komme med: - Som noget nyt har vi udvidet antallet af pladser, samtidig med at der kommer en underviser mere på i alle de praktiske fag. Det betyder, at intensiteten bliver højnet, og hver enkelt elev på hestevelfærdsrådgiveruddannelsen får mere praktisk undervisning, siger Bettina Hvidemose fra Center for Dyreterapi og fortsætter: - Vi forsøger at veksle undervisningen, så der bliver et godt flow af praktiske øvelser og teori, siger Bettina, der selv er erfaren underviser fra Etologisk institut i Ballerup, og har allieret sig med række eksperter, der sammen med nyansatte Susanne Olesens som praktisk assistent, guider de studerende sikkert igennem hestevelfærdsrådgiver-forløbet.   Europæisk kvalitet Uddannelsen i Hirtshals har som den eneste af sin art herhjemme den europæiske certificering Pet bc (Pet Education Training and Behaviour Council), og selv om erfaringerne fra de første hold er rigtig gode, så glæder Bettina Hvidemose sig over de fysiske forbedringer, hun kan tilbyde fra efteråret: - Vi har fået renoveret vores kursuslokale, så det er dobbelt så stort. Samtidig har vi fået undervisningslokaler i forbindelse med ridehallen, og det giver ganske enkelt bedre plads til arbejdet på og omkring hestene.  Og det er ikke kun de studerende på hestevelfærdsrådgiveruddannelsen, der kan glæde sig over de flere kvadratmetre. Center for Dyreterapi får nemlig også plads til en helt ny uddannelse som fysiurgisk hesterapeut, der går i dybden med kranio sakral terapi, ledmanipulation og massage. Uddannelsen starter ligesom hestevelfærdsrådgiveruddannelsen op i august.   Weekend-workshop Kan du ikke overskue en hel uddannelse, men vil du alligevel gerne gøre noget godt for dig og din hest, så tilbyder Center for Dyreterapi en række weekend-workshops hen over efteråret: - Vores udvidelse giver helt nye muligheder for at øge udbuddet af hestefaglige kurser og workshops. I oktober og november får vi besøg af Søs Fejerskov-Quist, der over 3 weekender underviser i balance på hesteryg, og det er bestemt planer om flere workshops i foråret, siger Bettina Hvidemose.   Vil du vide mere om hestevelfærdsrådgiveruddannelsen, uddannelsen som fysiurgisk hesteterapeut eller workshops, så klik ind på http://www.dyreuddannelser.dk og http://www.dyreterapi.dk Du er også velkommen til at sende en mail på info@dyreterapi.dk eller ringe på 40 98 47 77   Af Helle Møller Riis 