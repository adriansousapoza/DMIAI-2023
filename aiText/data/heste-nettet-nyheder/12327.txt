Anna Bjørn i front ved DRF-mesterskabet i military for J/YR
2016-07-29T23:15:02
I denne weekend er Sportsrideklubben vært for det internationale militarystævne Copenhagen Eventing, hvor der afvikles DRF-mesterskab for junior/ungryttere (CIC1*) og DM for seniorer (CIC2*). Fredag formiddag skulle de unge ryttere gennem dressurdelen af DRF-mesterskabet, og her var Anna Bjørn og CTS Twin Peaks bedst - med 45,3 strafpoint tog parret føringen i mesterskabet. I morgen står den på ridebanespringning, mens mesterskabet afgøres søndag med terrænspringning.   Syv ekvipager er til start ved DRF-mesterskabet for junior/ungryttere ved Copenhagen Eventing. I dag blev der redet dressur, og her var Anna Bjørn og CTS som nævnt bedst. Parret sluttede på 45,3 strafpoint og fører dermed mesterskabet. På en foreløbig andenplads kommer Marie Juul og Guarionex med 45,9 straftpoint, mens Matilde Skrædderdal Andersen og Skrædderdals Annabell ligger på en foreløbig tredjeplads med 50,1 strafpoint.   Oplev flot ridning og skønne omgivelser Der er store oplevelser i vente for publikum, som lægger vejen forbi stævnet. Fredag og lørdag står programmet på dressur og ridebanespringning i Bernstorffsparken ved Gentofte, mens søndagens afgørende terrænridt finder sted på familien Martinsens smukke ejendom Lundegården i Høsterkøb. Søndag kan alle der har lyst komme med en guide rundt på terrænbanen i Høsterkøb og få en spændende introduktion til militarysporten. Første tur starter kl. 10:15 (CIC1*) og anden tur kl. 13:15 (CIC2*). Mødested ved siden af madboden på terrænbanen ca. 10 minutter inden turen starter.   Der er gratis adgang alle dage, men parkering ved terrænbanen i Høsterkøb koster 50 kr. pr. bil. P-billetten er samtidig en lodseddel til lodtrækning om flotte præmier ved præmieuddelingen søndag eftermiddag. Læs mere om stævnet, se tidsplan og vejbeskrivelser på http://www.copenhagen-eventing.dk.   Subaru Cup om søndagen Søndag bliver der i samarbejde med Ishøj Sportsrideklub afviklet en afdeling af Subaru Cup på terrænbanen i Høsterkøb. Det kommer til at foregår på et særligt, lukket område tæt på 'den store' terrænbane. Subaru Cup er en stilturnering i terrænspringning, og formålet med cuppen er at introducere ryttere til militarysporten. Alle ekvipager bedømmes på stil og får point af en dommer.