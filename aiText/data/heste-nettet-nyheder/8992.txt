Spar Nord Fonden støtter talentudviklingen i Århus Rideklub 
2012-06-04T14:38:18
  De unge ponyryttere i Århus Rideklub har gennem de seneste 2 år med hårdt arbejde og målrettet træning leveret imponerende resultater og med offentliggørelsen af bruttotrupperne til det danske ponydressurlandshold ligger det fast, at Århus Rideklubs talentarbejde har båret frugt. To af de lokale ponyryttere er at finde i den landsholdstrup, der til sommer skal repræsentere Danmark ved Europamesterskaberne i Frankrig, mens flere andre ponyryttere er på vej og således allerede nu også gør sig gældende på både distrikts- og landsplan.  Spar Nord Fonden har på den baggrund ydet en donation på 15.000,- kr til Århus Rideklub til fortsat talentudvikling og dygtiggørelse primært rettet mod sommerens store mesterskaber. Bestyrelsesformand for Århus Rideklub, Laura Rindom udtaler: " Århus Rideklub er både glade for og stolte over Spar Nord Fondens donation. Først og fremmest giver donationen Århus Rideklub mulighed for at støtte de to unge ponyryttere Victoria Vallentin og Kristine Koch Bejtrup i deres videre forberedelse og udvikling frem mod Europamesterskaberne. Det er vigtigt for en lokal rideklub som Århus Rideklub, at vi kan vise vores kunder og kommende medlemmer, at vores talentarbejde under ledelse af chefberider Søren Vallentin bærer frugt og muliggør deltagelse ved så stort et internationalt mesterskab som Europamesterskaberne. Det er rigtig god reklame for klubben og tilfører et elitemiljø på stedet til inspiration for andre unge ryttere.  Herudover giver Spar Nord Fondens donation mulighed for yderligere talentudvikling af de ponyryttere, der er på vej op. Århus Rideklubs ponyryttere vandt sidste år både distriktsmesterskabet og danmarksmesterskabet for hold og donationen er med til at sikre, at vi også kan støtte op om disse ryttere med et arrangement, der sætter fokus på deres træning og videre udvikling."  Dressurponyrytterne Victoria Vallentin og Kristine Koch Bejtrup sammen med deres træner Søren Vallentin.  Hanne Blaabjerg er den glade giver på vegne af Spar Nord Fonden.