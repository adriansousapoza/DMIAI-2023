Hingstekåring i Holsten
2012-11-02T19:15:14
    Onsdag formiddag blev hingstekåringen i Holsten skudt i gang med fast bund og mønstring, men først i dag gælder det for alvor for de unge kåringskandidater.   Fredag er dagen for holstenernes glansdisciplin, løsspringningen. Med 79 katalognumre er løsspringningen en heldagsforestilling i Holsten, men publikum ved denne kåring er trofaste og forbliver fokuserede fra tidlig morgen til ud på aftenen i den tætpakkede 'Holstenhalle' i Neumünster. Løsspriningen er hovedattraktionen og det er dét publikum er her for at se! Det medlevende og vidende fagpublikum giver en fantastisk stemning og dagen bliver aldrig kedelig, det sørger de overvejende fantastisk springende unghingste for.   Kvaliteten er generelt meget høj, hvad angår løsspringningen i Holsten, hvor mange af unghingstene nedstammer fra OL-, EM- og VM-deltagere og medaljevindere. Derfor er man som publikum nok også lidt forvænt og har som regel de "meget kritiske briller" på, når hingstenes kvaliteter vurderes.   Store bifald tilegnede sig i år bl.a. katalognummer 7 (Calibat e. Calido I/Acobat II/Alasca) og 9 (Calinello e. Calido I/Lord/Masetto) der begge udmærkede sig ved fantastisk løspringning med overskud og smidighed, man vil misunde Holsten i mange andre avlsforbund. De to Calido-sønner var ydermere af et særdeles tiltalende eksteriør. Moderne, højstillede og ædle var de begge til overflod tilmed udstyret med udmærkede bevægelser, hvilket ikke er en selvfølge i Holsten.   Katalognummer 15 (Cantulos e. Cantoblanco/Carolus I/Calypso II) er et resultat af kraftig linieavl idet moderen Uleika I er helsøster til faderhingsten Cantoblancos mor, G-Casablanca. Hingsten betog hele salen med sit hypermoderne eksteriør, der ikke har sit lige i hele årets kollektion. Bevægelserne efterlod ingen ønsker åbne og mange dressurheste ville være grønne af misundelse på denne hingst. Desværre svarede løsspringningen ikke helt til forventningerne i Holsten og må nok betegnes som middelmådig på dagen. Cantulos manglede kraft i afsættet men teknik og smidighed var uden tvivl til stede.   Med katalognummer 20 (Caleon e. Caretino/Cassini I/Barnaul XX) fik publikum dagens hidtil bedste springning at se.  Smidighed, forsigtighed og kæmpe kapacitet krydret med fantastisk for- og bagbensteknik kendetegnede denne unghingst der herudover besad et ganske acceptabelt eksteriør uden at høre til hverken årgangens bedste- eller værste på det punkt.   OL-deltageren fra den forgangne sommer, hingsten Casall (e. Caretino/Lavall I/Raimond) stillede til kåringen med intet mindre end 8 sønner. Katalognummer 25 (Clarcon e. Casall/Cassini I/Heraldik XX) fik også publikums begejstring i vejret mens den efterfølgende katalognummer 26 (Cascadello II e. Casall/Clearway/I Love You) trods gevaldig springning med mere end rigeligt luft til bommene, ikke modtog andet end en envejs billet ud af hallen, da alt tydede på, at hingsten havde fået ureglementeret træning.   Katalognummer 41 (Clarucci e. Clarence/Candillo/Aloube Z) bestak gennem et moderne eksteriør og fulgte op med fantastisk løsspringning. Faderen Clarence er en søn af den til levetid, danskejede Carano og moderen til førnævnte Casall.   Clearway-sønnen Clarimo der er ud af samme hoppe som århundredehingsten Cassini I, bliver af mange anset som et af de store fremtidshåb i Holsten. Under den tyske landsholdsrytter og VM-holdguldvinder fra WEG Kentucky, Janne-Friederike Meyer er Clarimo godt undervejs i international springsport med sejre og topplaceringer i S-klasser og Youngster-klasser. De senere år har Clarimo overbevist med ensartede, ædle og moderne sønner ved kåringen og i år er ingen undtagelse.  Katalognummer 42 (Clarano e. Clarimo/Quinar/Lord) viste fantastisk smidig og forsigtig springning, men en misforståelse ca. midt i løsspringningen resulterede i en lidt tilbageholdende og skeptisk springning efterfølgende. Både katalognummer 43 (Chupalino e. Clarimo/Caretino/Calato) og 44 (Corvall e. Clarimo/Landgraf I/Caletto II) overbeviste også med overlegen springning.   Med katalognummer 51 (Crumble e. Colman/Carinjo/Calypso I) satte Carthago-sønnen Colman sit tydelige præg på løsspringningen. Crumble sprang med en fantastisk smidighed og kæmpe kapacitet.   Casall-sønnen Connor (e. Casall/Cor de la Bryére/Capitol I) stillede til hingstekåringen med sin første årgang og begge sønner viste overbevisende kvalitet på springene. Katalognummer 54 (Coventry e. Connor/Contender/Palton XX) er ud af den særdeles stærke hoppestamme 8769 der har givet mange kårede hingste og internationale springheste. Med al sandsynlighed slutter den smidigt springende Coventry sig til rækken der bl.a. tæller hingste som Come On, Landucci og fløjhingsten fra 2005 Lamont såvel som tophesten Nobless M.   Den efterhånden 28-årige hingst Contender leverer år efter år velspringende og velgående afkom til kåringen i Holsten og denne årgang er ingen undtagelse. Med katalognummer 56 (Confino e. Contender/Corofino I/Lord) stillede Contender en umådeligt tiltalende og velspringende søn.   Den danskavlede fløjhingst fra 2007 Diarado (e. Diamant de Semilly/Corrado I/Contender opdrætter Klaus Thingholm Kristensen) stillede med hele 4 sønner, der var ret ensartede af type. Moderne, ædle og måske en smule knap i rammer kunne betegnelsen for alle 4 sønner være. Katalognummer 63 Dinken (e. Diarado/Cassini I/Caretino) leverede super springning der vidnede om stor kapacitet, forsigtighed og smidighed.   Kåringens eneste danskavlede islæt i år, katalognummer 67 (Latendro e. Larimar/Contendro I/Calato opdrætter Leif Conradi) præsenterede sig utrolig smuk og moderne.   Den danskejede Quidam de Revel var repræsenteret i Holsten ved flere sønnesønner men også ved 2 direkte afkom. Begge viste sig utrolig godt i løsspringningen og især katalognummer 72 (Quvee Prestige e. Quidam de Revel/Cento/Contago) fik taget på Holstenhallen til at lette. Den ædle og moderne hingst leverede uden tvivl årgangens og måske endda de seneste mange årganges bedste springning. Smidighed, kapacitet og teknik der nærmest sprængte karakterskalaen, fik publikum til at klappe hingsten hele vejen ud af hallen.   Quidam-sønnen Quirado (e. Quidam de Revel/Corrado I/Fier de Lui Z) stillede med to sønner i denne årgang og begge præsenterede sig ædle, moderne og særdeles velspringende.   Hannoveranerhingsten Stakkato stillede med en utroligt velspringende søn i katalog 79, der dog led af de sædvanlige Stakkato-mangler hvad angår eksteriør og ædelhedsgrad.   Lørdag fælder kåringskommissionen dom over de unge hingste og årets fløjhingste udpeges. Mere herom i morgen.