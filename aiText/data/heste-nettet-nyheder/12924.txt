Sydbank fortsætter som sponsor for dansk ridesport
2017-03-08T20:46:48
Sydbank har siden 2014 været hovedsponsor for Dansk Ride Forbund, og efter et succesfuldt OL-år og solidt engagement i breddesporten har banken valgt at fortsætte som hovedsponsor for dansk ridesport de kommende tre år   Sport og sponsor favner bredt Selvom Dansk Ride Forbund kan fejre 100 års fødselsdag i 2017, er dansk ridesport en sport i fuld bevægelse, og Sydbanks engagement har kunnet mærkes på alle niveauer. Både hos eliten, hvor de danske dressurryttere senest leverede flotte resultater ved OL i Rio, og på breddeniveau, hvor Sydbank SommerCamp har bragt glæde og oplevelser til unge ryttere fra hele landet.   Nu har Sydbank og Dansk Ride Forbund forlænget samarbejdet, så banken også fremadrettet bidrager til at styrke dansk ridesports position både som bredde- og elitesport - i og udenfor Danmark.   "Vi er meget tilfredse med vores fortsatte samarbejde med Dansk Ride Forbund. Da vi i 2014 indgik aftale om hovedsponsorat af Dansk Ride Forbund, var det med et stort ønske om at gøre en forskel for dansk ridesport, ikke kun for eliten, men i særdeleshed også for bredden. Det mener vi i høj grad er lykkes, og vi er helt sikre på, at vi også de kommende år kan blive ved med at gøre en forskel, både for eliten, men i særdeleshed også for de mange bredderyttere rundt omkring i landet, der elsker deres sport," siger Mads Strib Sørensen, Sponsorchef i Sydbank.   "Det glæder os utroligt meget, at Sydbank har valgt at forlænge samarbejdet, som de seneste år har styrket dansk ridesport på både elite- og breddeniveau. Vi er en sport med stolte traditioner, og derfor er det vigtigt med en stærk og troværdig samarbejdspartner som Sydbank. Samarbejdet sikrer god støtte til vores landshold, når de skal ud og forsvare de danske farver på de internationale konkurrencebaner, ligesom støtten er essentiel for vores klub- og breddearbejde, der hver dag kommer tusindvis af børn, unge og voksne til gavn", siger Lars Moss, kommerciel chef hos Dansk Ride Forbund.   Kilde: DRF      Sydbank fortsætter som sponsor for ridesporten (Arkivfoto: JP Foto)