Nordisk guld til dressurlandsholdet
2012-06-11T22:04:34
Det danske dressurlandshold viste flotte takter ved NM, hvor de lørdag sikrede sig dansk guld. Især Lone Bang Larsen og Fitou viste særklasse, da ekvipagen leverede dagens bedste Grand Prix. Sverige tog sølvmedaljerne, mens Norge fik bronze. Det danske dressurlandshold er sponsoreret af First Horse Hesteforsikring, og guldholdet bestod af Lone Bang Larsen, Lone Madsen, Rie Møller Jensen og Bo Høstrup.   Guld til Danmark ved NM Lørdag sikrede dressurlandsholdet sig en flot guldmedalje ved NM i dressur på Strømsholm i Sverige. Holdkonkurrencen blev redet i Grand Prix, og i morgen gælder det de individuelle medaljer, når der skal rides kür. De individuelle medaljer afgøres ved, at resultaterne fra både Grand Prix og küren lægges sammen. Det blev Sverige, der fik sølvmedaljen i holdkonkurrencen, mens Norge fik bronze.   Lone Bang Larsen og Fitou i særklasse Med et resultat på 71,787 % præsterede Lone Bang Larsen og Fitou dagens bedste resultat og fik dermed både sejren i klassen og føringen i det individuelle nordiske mesterskab. Ekvipagen leverede et flot Grand Prix-program, der især bød på flotte travøgninger og stærk piaffe og passage. I forhold til gårsdagens opvarmningsklasse i Intermediaire II var Fitou tydeligt mere afslappet i galoppen i dag. Lone Madsen og Skovlunds Don Gazzo havde også en fin tur, men Don Gazzo blev desværre forskrækket undervejs, hvilket trak ned. Ekvipagen endte på en individuel 5. plads med 65,681 %. Rie Møller Jensen og Sundorfs Manilla blev individuelt nr. 10 med 63,979 %, mens Bo Høstrup og Cajo blev nr. 12 med 62,809 %.   NM dressur, paradressur og voltigering - Strømsholm www.stromsholm.com/ stromsholmstavlingen/   First Horse A/S http://www.firsthorse.dk/   Kilde: DRF  Lone Bang Larsen og Fitou (Arkivfoto: JP-Photo)