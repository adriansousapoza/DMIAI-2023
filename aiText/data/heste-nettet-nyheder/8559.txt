Søren Pedersen 4. i Neumünster
2012-02-19T19:30:02
Den danske landsholdsrytter Søren Nørgaard Pedersen red sig i eftermiddags til en flot 4. plads i den prestigefyldte Grand Prix i Neumünster.   På Esperanza de Rebel (Holst. e. Rebel Z I/Corofino I) holdt han sig som en af blot 4, fejlfri i både hovedrunde og omspringning. Det tyske stortalent, blot 20-årige Andreas Kreuzer sejrede på den 14-årige avlshingst Chacco-Blue (Meckl. e. Chambertin/Contender/Godavari XX) med under et halvt sekunds forspring til den rutinerede Ludger Beerbaum på Chiara (Holst. e. Contender/Coronado I). Carsten-Otto Nagel besatte med Cazaro (Holst. e. Chambertin/Athlet Z) klassens 3. plads.   De regerende Danmarksmestre Thomas Sandgaard og Amarone (Westf. e. Arpeggio/Potsdam/Pilot) havde et enkelt ærgerligt nedslag og en tidsfejl i Grand Prix'ens hovedrunde.   De danske ryttere har opnået flere gode resultater weekenden igennem i Neumünster. I en youngsterklasse fredag red Charlotte Lund Janosch (Holst. e. Askari) til en 10. plads mens Søren N. Pedersen tog sig af 12. pladsen på Ussuri (Holst. e. Casall/Riverman). I søndagens youngster finale sprang Charlotte og Janosch 7 pladser op i placeringsrækkefølgen til en 3. plads. Også Søren og Ussuri avancerede i forhold til deres placering fredag. En 7. plads blev det til i finalen.  I åbningsklassen fredag red Thomas Sandgaard og Amarone sig til en 13. plads og på Zelini (LU e. Carano opdrætter Pagh Mørup) til en 3. plads i en showklasse. I en anden showklasse lørdag kunne Thomas og Zelini ride sig til endnu en 3. plads.   Søren og Esperanza red sig lørdag til en 11. plads i en 1,50m klasse hvor Thomas og Amarone med en enkelt tidsfejl landede lige netop uden for placeringsrækkefølgen.