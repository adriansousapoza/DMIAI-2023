Dansk Køre Selskabs  internationale stævne på Dorthealyst 
2012-05-04T12:25:12
  Enkesædet Dorthealyst der i dag ejes af Kate og Kristoffer Seidenfaden, blev bygget at C.L. Lunn i slutningen af 1700-tallet. Det blev dog aldrig et enkesæde, for hans hustru døde før ham, trods det at hun var 14 år yngre end ham.   Området hvor Dorthealyst ligger var en stenet udmark, der aldrig havde været under plov og overgroet med tjørn og hyld. Der var en bakke, som blev gravet af, og flyttet hen hvor hovedbygning nu står. Det med at flytte en bakke, var områdets naboer ikke meget for, det ville de derboende trolde ikke finde sig i, de ville tage hævn. Det gik ud over de to heste og stude som kort tid efter kom af dage. Og kuskene skal vogte sig. Hvis de ikke kører ordentlig og fornuftig, vil troldene stadig gøre hævn, der er før væltet vogne og kuske er kommet galt af sted. Hvis de kun føler sig mindre generet, driller de kun, kunne man tro - får kusken til at køre forkert eller lede hestene gennem den forkerte port, med flere strafpoint til følge. Tegning af Dorthealyst   Hesteklasserne for 1-, 2- og 4-spand kørte dressur i torsdag. Set fra sidelinjen var der ikke den store forskel i præstationerne. Det kan skyldes at det er sæsonens første større stævne. For alle ekvipager gælder det, at lidt mere ro fortil og lidt mere "her kommer jeg" vil pynte på det.   Svenske Anneli Blomberg vandt i klassen 1-spand hest med 51,84 strafpoint, derefter kom Udo Buchwald, DKS med 54,27 strafpoint. Når de to ligger i spidsen er det nok fordi der var mere "her kommer jeg" over udførslen.   På 3. pladsen kom Magnus Kronberg, Sverige, med 55,94 strafpoint. Derefter fulgte to danske kuske Tina Nielsen med 58,37 og Ane Wieder med 60,29. 1-spands klassen køres efter den bedste placering hvor opnåede points danner grundlag for udtagelse til VM 2012. Kandidaterne til VM ligger tæt, så intet er afgjort endnu. Når den sidste kusk er kørt over målstregen efter weekendens stævne, kan man måske se en tendens.     I 2-spands klassen vandt Bjarne Thor Christensen fra det arrangerende selskab med 55,68 strafpoint. Derefter fulgte to svenske kuske, My Eklund på anden pladsen med 57,22 strafpoint og Eva Ottosson nr. 3 med 58,11 strafpoint.   En stribe danske kuske kører efter at få under FEI's kvalifikations krav som er 65 strafpoint i dressur plus gennemførsel af resten af stævnet. Det er altid rart at have det på plads og det er muligt at få en reservehest godkendt.   Og under de 65 strafpoint kom Henrik Hansen som nr. 4 med 59,01 strafpoint, nr. 5 Kurt Klindt med 59,52 strafpoint og Peter Chr. Jespersen med 64,26 strafpoint og nr. 6.     4-spand klassen Axel Olin fra Sverige vandt 4-spands klassen med 61,82 strafpoint, Ole Buch Jensen nr. 2 med 64,13 strafpoint, derefter kom Johan Dengg, Sverige på en 3. plads med 67,20 strafpoint og Lars Heibing, DKS, sluttede klassen med 77,70 strafpoint, som ikke giver adgang til VM i Tyskland senere på året. Krav et er under 70 strafpoint i dressurren.     I dag kører pony 1- og 2- spand og den nationale afdeling af stævnet dressur. Søndag køres der forhindringskørsel med start kl. 10:00. Der skal køres 20 porte, over en træbro, skarpe sving fra port til port, for ikke at gøre det for let. Og på hver port er der to bolde. Falder de ned er det 3 strafpoint oven i de andre. Holder man ikke idealtiden, og det kan være svært, giver det 0,5 strafpoint for hver sekund man kommer efter, så de sidder løse de strafpoint.  Bjarne Thor Christensen, vinder af 2-spands klassen. Foto: Jørgen Konge