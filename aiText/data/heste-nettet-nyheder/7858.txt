Hjælp med at finde Årets Dyreven 2011
2011-06-30T13:32:12
Dyrenes Beskyttelse ønsker at fremhæve historier om folk, som gør et bemærkelsesværdigt og stort arbejde til fordel for dyr. Derfor beder foreningen hele befolkningen om hjælp, når Årets Dyreven 2011 skal kåres. "I Dyrenes Beskyttelse ved vi, at en masse mennesker gør en kæmpe indsats for dyrene. Mennesker som på den ene eller anden måde bruger en stor del af deres tid på at give dyrene bedre forhold og mulighed for at leve i overensstemmelse med deres behov. Deres historier vil vi gerne have frem i lyset", fortæller Dyrenes Beskyttelse. Årets Dyreven er en person, som har gjort en ekstraordinær indsats for dyr på sin helt egen måde. Siden 2009 har Dyrenes Beskyttelse spurgt befolkningen om hjælp til at finde egnede kandidater, og tidligere erfaringer viser at det bliver en svær opgave at finde de endelige fem nominerede. Men den opgave har foreningen med glæde påtaget sig - de gode historier kan man ikke få nok af. Selvom kun én person i sagens natur kan blive Årets Dyreven, er ønsket at de mange gode gerninger og historier også vil få plads i det offentlige rum. Årets Dyreven 2011 modtager ud over æren, 10.000 kr., foreningens guldmedalje og en keramikhest lavet af keramiker Elna Christiansen. Kandidater til årets dyreven kan indstilles frem til d. 21 august på www.aaretsdyreven.dk Ud af de indstillede personer udvælger en komité, bestående af repræsentanter fra Dyrenes Beskyttelse bestyrelse, de fem endelige kandidater, som man kan stemme på som Årets Dyreven. Afstemningen finder sted fra den 12. september til den 30. oktober. Årets Dyreven afsløres den 21. november, når foreningens fødselsdag fejres. Kilde: Pressemeddelelse