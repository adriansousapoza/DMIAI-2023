Redaktionen søger skribent
2011-08-30T09:14:26
Brænder du for en bestemt gren af hestesporten, og formulerer du dig levende og flydende på skrift? Kan du lide at være ude til stævner og mesterskaber, mærke gejsten og vil prøve kræfter med at videreformidle stemning og resultater på artikelform? Har du fingeren på pulsen både i ind- og udland, når det kommer til netop din gren af hestesporten? Så kan det faktisk godt være, det er netop dig, vi står og mangler i Heste-Nettets redaktion.  Vi mangler en skribent (måske endda flere), der er stabil og har lysten til at skrive om heste og hestesport. Du skal kunne arbejde selvstændigt men stadig være bevidst om, at du er en del af et team, der skal have artikler og nyheder til at spille sammen. Du skal have et naturligt drive for at holde dig up to date med stævner, mesterskaber og hvad der ellers rører sig i sporten i dit område.  Heste-Nettet har dagligt besøg af ca. 35.000 brugere med en bred interesse for sporten. Med 16,5 millioner sidevisninger per måned er Heste-Nettet Danmarks mest trafikerede sportswebsite og nicheportal. Du kan komme i betragtning til at blive en del af det nyhedsteam, der formidler nyheder og artikler fra stort og småt i hestesporten til netop disse brugere.  Det gør du ved at sende en ansøgning til nyheder@heste-nettet.dk att. Jean, hvor du fortæller lidt om dig selv, din erfaring, dit drive og hvad der allermest interesserer dig inden for hestesporten. Især søger vi en skribent med interesse for enten western, galop, kørsel eller islandshestesport, men skulle din interesse ligge i et andet område, hører vi også meget gerne fra dig. Du skal være opmærksom på, at arbejdet primært foregår hjemmefra eller ude til arrangementer og sagtens kan hænge sammen med et studie eller et andet arbejde.