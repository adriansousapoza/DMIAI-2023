Dyrenes Beskyttelse vil forhindre tusindvis af rideulykker
2012-02-29T22:54:50
Hvert år må omkring 7.000 danskere på skadestuen, fordi de er kommet til skade i forbindelse med ridning. Hver fjerde af dem er kun mellem 10 og 14 år. Det vil Dyrenes Beskyttelse nu ændre på.   Køerne på de danske skadestuer er som bekendt lange, og flere af de danskere, der hver dag søger hjælp, er kommet til skade i forbindelse med ridning. I 2010 søgte 7.605 danskere hjælp på skadestuen, fordi de var kommet til skade i forbindelse med ridning.   "Størstedelen af dem er unge kvinder under 24 år, og særligt de 10-14-årige piger kom-mer oftest til skade. I 2010 var 1.948 piger mellem 10-14 år på skadestuen, fordi de var kommet til skade i forbindelse med ridning. Opgørelser viser også, at halvdelen af ulykkerne sker, mens rytteren er på jorden. Hvis vi holder fakta sammen, fortæller det os, at mange af ulykkerne skyldes, at rytterne ikke er gode nok til at læse hestens signaler", fortæller Payana Hendriksen, der er biolog og projektleder for heste hos Dyrenes Beskyttelse.   Derfor lancerer Dyrenes Beskyttelse nu en ny kampagne, "Hest i harmoni", der skal lære de unge piger at læse hestens signaler, så en situation ikke udvikler sig og ender i en ulykke.   "Jo bedre en rytter kender sin hest og kan læses dens signaler, jo bedre bliver samspil-let mellem rytter og hest, og det betyder, at risikoen for ulykker mindskes", forklarer Payana Hendriksen om kampagnen, der sætter fokus på det, der med fagsprog hedder konfliktadfærd.   Konfliktadfærd hos en hest opstår, når den er i en situation, som den opfatter som ubehagelig. Kan hesten ikke komme væk fra den ubehagelige situation, kan den reagere voldsomt, hvilket kan ende i en rideulykke.   "Et eksempel på konfliktadfærd hos en hest kan være, hvis den slår med hovedet, mens den bliver striglet. Rytteren tror måske, at hesten prøver at vifte fluer væk, men i virkeligheden kan det være hestens måde at sige, at den ikke kan lide den situation, den er i. Hvis rytteren så ikke gør noget, fordi hun ikke kan læse hestens signaler, jamen så er hesten nødt til selv at ændre på situationen, og det kan den gøre ved for eksempel at sparke eller bide. Derfor vil vi i Dyrenes Beskyttelse hjælpe de unge ryttere med at blive bedre til at forstå hestens adfærd og signaler, så de hurtigt kan kende tegn på konflikt-adfærd", siger Payana Hendriksen.   Dyrenes Beskyttelses kampagne indebærer blandt andet en hjemmeside, www.hestiharmoni.dk hvor man kan teste sin viden om hestes adfærd. Ved at læse pensum igennem og tage testen, der består af en række videoklip, kan man finde ud af, om man ved nok til at vinde en pokal, eller om man må nøjes med en hestepære.   "Man kan dele sit resultat på for eksempel Facebook, så man kan sammenligne med sine ride-veninder. Og derudover har vi også lavet en app, som man kan downloade til sin mobiltelefon. Vores erfaring er, at de unge har deres telefon på sig hele tiden, så hvis man står i stalden og kommer i tvivl om noget, så kan man lige slå det op ved at bruge Hesteapp'en fra Dyrenes Beskyttelse," siger Payana Hendriksen.   Kampagnen med hjemmesiden www.hestiharmoni.dk går i luften 1. marts. Appen "He-steapp'en" kan ligeledes downloades gratis til både iPhone og Android.   Fakta: Riderelaterede ulykker er mest udbredt blandt unge, og kvinder tegner sig for langt størstedelen af ulykkerne. Tal fra Institut for Folkesundhed viser således, at de 10-19-årige i 2010 stod for 46 procent af alle riderelaterede ulykker. Hver fjerde dansker, der kom til skade i forbindelse med ridning i 2010, var mellem 10-14 år.   Kilde: Pressemeddelse, DRF