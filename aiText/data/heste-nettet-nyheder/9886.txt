Velbesøgt inspirationsdag hos BBH
2013-04-04T17:30:02
  Omkring 150 tilmeldte gæster, havde begivet sig ud i den frostklare kulde og var taget til gratis inspirationsdag hos Blue Berry Hill i Kjellerup.   De 12 udvalgte ekvipager og alle tilskuerne fik en hel dag fyldt med læring og inspiration. Dagen var bygget op omkring de 4 hjørner i BBH's balancemodel og omhandlede således hestens hjerne, hestens krop, rytterens krop og rytterens hjerne og ønsket om at få det hele til at samarbejde. Susan bød velkommen og indledte med et indlæg omkring de forskellige signaltyper og forklaringer af hvordan de kan kombineres. F.eks i longearbejde, som er et af de steder, hvor der er brug for både signaler hesten kan høre, signaler hesten kan se og signaler hesten kan mærke.     Herefter byggede basisinstruktør Merete Stenner videre på emnet omkring hestens indlæring, med et fint indlæg om klikkertræning. Hun forklarede hvordan positiv forstærkning virker og demonstrerede fint med ponyen Molly, der var meget motiveret for at være med. Deltagerne fik også forskellige idéer til hvordan de kan bruge klikkertræning i almindelige hverdagssituationer med deres egne heste.   For også at huske rytterens krop, kom der efterfølgende et indlæg med rytter og yogainstruktør Anne Skov. Anne underviser normalt rytterne på BBH's sommerlejre og selvom alle deltagerne var iklædt store lag tøj, så lykkedes det hende alligevel at få deltagerne ud i ridehallen og afprøve nogle af de mere simple yogaøvelser. Det gav lidt varme i kroppen og store smil på ansigterne, når kroppen ikke helt ville følge med.     Dernæst var der undervisning, hvor basisinstruktørerne underviste nogle af de udvalgte ryttere og Susan forklarede for tilskuerne hvad der blev arbejdet på. "Det fungerer godt med det setup, fordi der så er 3 ryttere for publikum at se på ad gangen, men hver rytter stadig får eneundervisning", forklarer Susan Kjærgård. Både ryttere og instruktører fik stor ros for deres evne til at bevare fokus med al den aktivitet der var i hallen dagen igennem.   Indlæggene sluttede med først et meget interessant indlæg fra dyrlæge og hestekiropraktor Marianne Dahl-Jensen fra Equimove, som forklarede om hestens krop og kiropraktik. Hun sluttede med at demonstrere hvordan man kan lave strækøvelser med sin hest. Inden den sidste gruppe ryttere skulle have undervisning, blev indlæggende rundet af med et intens indlæg fra Anette Klausen om rytterens motivation og mindset. Anette underviser på BBH's mentaltræningsforløb, der startede tirsdag d. 2 april og det var b.la indhold herfra, såsom rytterens motivation og få styr på præstationsnerverne, deltagerne blev præsenteret for til stor glæde for mange, der fik en aha-oplevelse med på vejen. Dagen sluttede med undervisning af den sidste gruppe ryttere og således blev der sat punktum for en spændende og lærerig inspirationsdag. 