Føl født uden øjne
2013-07-01T12:00:01
Det som skulle have været lutter idyl endte med at blive en avlers livs værste mareridt. 11 måneder er lang tid at gå og vente på det mest ultimative og mest fantastiske føl man kan ønske sig, men drømmen bliver knust med et brag, når man får dyrlægens dom - føllet er født uden øjne.   Lørdag aften d. 3. maj 2013 ved 21-tiden kom det skønneste føl, smukt og ædelt, til verden. Hun havde små sprækker ved øjnene, men alle føl bliver jo født halvblinde og får først synet efter nogle dage, så føllet havde nok ikke fået åbnet øjnene endnu.   "Det så lidt underligt ud, men som avler håber man jo på det bedste og tror, at det nok bare er hævede slimhinder i øjnene. Og alle os med heste ved jo godt, at det koster 200% i weekenden at få dyrlægen ud, så det kunne vist godt vente til mandag", siger avleren, der gerne vil være anonym, til Heste-Nettet. Hun har avlet gennem 10 år.   Mandag formiddag ved 12-tiden kom dyrlægen og kiggede på dette fantastiske hoppeføl. Føllet har ingen øjne, var dyrlægens dom.   "Jeg fik for god ordens skyld dyrlægen til grundigt at vise mig føllets øjne og fik forklaret hvordan det normale øje skulle se ud."   Dyrlægen forlod stalden for at give avleren plads til at finde ud af, hvad hun fremadrettet ville med det lille føl.   "Der var allerede det hjerteligste bånd imellem os. Hun kom hen til mig, når jeg trådte ind i boksen og lænede sig op ad mig. Hoppen stod og kiggede på mig, mens tårene bare trillede ned af mine kinder. Følle var bare så perfekt og alligevel ikke."   Beslutningen var taget. Dyrlægen blev hentet ind i stalden igen. Føllet måtte aflives. Hun gik ind i alting. Væggene, krybben og alt omkring sig. Det er ikke et liv at byde en hest.   "Da hun lå helt stille efter sin indsprøjtning, stod hoppen og skubbede forsigtigt til hende med det ene forben og bagefter skubbede hun til mig, som om hun sagde: Så hjælp hende dog op og stå."   "Jeg har grædt mange tårer og set alle billederne igen og igen. Jeg har kun billederne af lille følle som et godt minde. Mit lille ellers så perfekte hoppeføl efter en helt perfekt hingst i ridesportens top 10. Mit hjerte er knust, og jeg spørger hele tiden mig selv, hvordan det dog kunne lade sig gøre. Jeg havde ikke tegnet følforsikring. Jeg havde jo ikke i min vildeste fantasi forestillet mig, at det skulle gå så galt."   Avleren har nu solgt hoppen til billige penge for at komme videre efter tabet af føllet. Sorgen over at miste føllet var mere end hun kunne bære. Det var en fin hoppe om hvilken Blue Hors havde udtalt "Hoppen og hendes stamtavle er guld værd". En toårs vallak efter samme mor blev solgt ved samme lejlighed.  Privatfoto