Vejen til OL går gennem DM i dressur
2012-04-23T16:26:04
Der bliver travlt på Broholm Slot ved Gudme på Fyn i dagene fra den 31. maj til 3. juni, når hele fem dressur-mesterskaber skal afgøres samme weekend. Når DM i dressur og paradressur skal afgøres, bliver det i år særdeles spændende, da der også rides om de eftertragtede OL-pladser.   Et helt særligt mesterskabsstævne Hele fem dressur-mesterskaber skal afgøres i dagene fra den 31. maj til den 3. juni på Broholm Slot, og dermed er der lagt op til nogle fantastisk spændende dage på Fyn. Udover DM i dressur og paradressur afvikles også tre af Dansk Ride Forbunds mesterskaber for U25, Ungryttere og Juniorer. I år er der ekstra pres på rytterne i DM i dressur og paradressur, idet de eftertragtede OL-pladser er på spil, og intet er givet på forhånd. Publikum kan derfor med garanti glæde sig til at opleve dansk dressur, når det er bedst.   Slotsparken bliver igen i år fyldt op med stande og boder, og som noget nyt vil alt maden på pladsen være fra lokalområdet, og hvilket betyder, at man vil kunne købe frisk nærproduceret og varieret mad alle dagene. Er man på udkig efter rideudstyr, vil der også være gode tilbud at finde på pladsen til de købelystne hesteinteresserede.   · DM for seniorer foregår fredag, lørdag og søndag (1. - 3. juni) · DM i paradressur foregår torsdag, fredag og lørdag (31. maj - 2. juni) · DRF-mesterskab for U25 foregår fredag, lørdag og søndag (1. - 3. juni) · DRF-mesterskab for Ungryttere foregår torsdag, fredag og søndag (31. maj - 3. juni) · DRF-mesterskab for Juniorer foregår torsdag, fredag og lørdag (31. maj - 2. juni)   Den endelige udtagelse af til OL i dressur sker efter det internationale stævne i Aachen, der afvikles i dagene fra den 4. - 8. juli 2012.   Bruttotruppen i dressur er: Andreas Helgstrand, Anna Kasprzak, Anne Van Olst, Anne Troensegaard, Lone Jørgensen, Lisbet Seierskilde, Nathalie zu Sayn-Wittgenstein, Sidsel Johansen og Lars Pedersen.   Bruttotruppen i paradressur er: Stinna Tange Kaastrup, Henrik Sibbesen, Line Thorning Jørgensen, Susanne Jensby Sunesen, Caroline Cecilie Nielsen, Liselotte Scharff Rosenhart og Annika Lykke Dalskov,   Broholm Rideklub   Kilde: Pressemeddelse, DRF    Gorissen Federspiel Grand Prix DM præmieoverrækkelse. (JP-Photo)