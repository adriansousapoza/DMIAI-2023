Holbæk Rideklub fylder 100 år og har en spændende historie på bagen
2014-06-03T11:45:01
Holbæk Rideklub beliggende på den meget smukke Holbæk Ladegård kan her i juni 2014 fejre klubbens 100 års jubilæum.   Inde midt i Holbæk by ligger den tidligere Garnisionskaserne som blev opført i 1913. Her står de to meget smukke og fredede ridehuse stadig, men som i dag danner rammen om nye og helt andre aktiviteter.   Holbæk Rideklub er stiftet i 1914 af militærfolk på Holbæk Kaserne. Da man ophørte med at have heste i forsvaret, flyttede Berider Major A. Clausen, Holbæk Rideklub til Dalen i Holbæk, som dengang lå i udkanten af byen. Berider Major A. Clausen drev på daværende tidspunkt HOL, blev æresmedlem af klubben og var respekteret og aktiv indenfor ridning selv i en meget høj alder ligesom der helt frem til starten af 90'erne var flere andre befalingsmænd, at finde blandt de aktive medlemmer i klubben.   Rideklubben havde dengang i Dalen plads til ca. 25 heste og dannede i mange år rammen om masser af rideaktiviteter både elevundervisning, privatopstaldninger, ridestævner, ridemærker og ikke mindst to store Landsstævner i 80'erne, trods de efter nutidens forhold meget trange fysiske rammer.   Holbæk Rideklub havde til huse i Dalen frem til 1989, hvor lejekontrakten ophørte idet kommunen havde behov for at benytte området til andre formål. Den nye placering af rideklubben blev nu på den meget smukke Holbæk Ladegård, hvor opførelsen af det nye ridecenter primært blev udført af ildsjæle, nemlig klubbens medlemmer da klubben er en selvejende institution. Det var derfor med stor stolthed at medlemmerne i september 1989 kunne trække de første heste ind i stalden og alle både forældre, ægtefæller, kærester, øvrige familiemedlemmer og alt hvad medlemmerne ellers havde kunne opstøve af hjælpere kunne ånde lettede op.   HOL tæller i dag ca. 110 medlemmer og er stadig en selvejende klub og holder stadig til på den meget smukke Holbæk Ladegård med plads til 40 heste fordelt i to stalde, 20x60 ridehus og masser af udendørs baner og plads med blandt andet næsten 8 hektar folde. Klubben drives af en frivillig ulønnet bestyrelse og har en dyrepasser ansat til pasningen af hestene. Klubben og medlemmerne danner stadig rammen om masser af flittige rideaktivitet som førhen og nu 100 år.   100 års Jubilæet markeres her i Pinsen den 7., 8. og 9. juni ved et 3-dages D og C-stævne i dressur for både pony og hest med 250 starter på klubbens tre udendørs dressurbaner med klasser lige fra LD1 til Prix St. George samt en 100 års cup for hold og alle er meget velkommen til at besøge HOL.   Lørdag den 14. juni holder medlemmerne fri og tager til Gallafest og fejrer de 100 år for Holbæk Rideklub.   Klubben har til huse på Ladegårdsalléen 3b i Holbæk.     