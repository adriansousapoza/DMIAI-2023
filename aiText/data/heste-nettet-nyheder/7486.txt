3. sejr til Emilie Martinsen
2011-03-05T17:43:30
Danske Emilie Martinsen som i januar flygtede fra de mere kølige europæiske himmelstrøg til varmen i Florida, har stor succes på stævnebanerne med den smukke skimmel Gucci. For nogle uger siden kunne vi her på Heste-Nettet.dk berette om en sejr til ekvipagen i en 1.40m speedklasse og i den forgangne uge blev det til endnu en sejr. I dag gjorde Emilie og Gucci (KWPN e. Mr. Blue/Torrero) det så igen!  Hele tre gange har de to formået at vinde denne prestigefyldte klasse med en samlet præmiesum i hver klasse på 15.000 US Dollars, ca 80.000 danske kroner. Emilies præmiesum er blevet betydeligt forhøjet ved hver sejr da en af sponsorerne i serien, et ridehandskefirma har lagt en ekstra pengepræmie oveni til vinderen, hvis denne er iført et sæt af firmaets handsker, hvilket Emilie har været ved alle tre lejligheder. På hingsten Caballero (Westf. e. Champion du Lys/Acord II) med hvem Emilie i 2010 sejrede i det danske mesterskab, red Emilie Martinsen sig torsdag ind på en 5. plads i en 1.50m klasse. Klassen var spækket med verdensstjerner og Emilie og Caballero var placeret foran flere VM-deltagere og medaljetagere.