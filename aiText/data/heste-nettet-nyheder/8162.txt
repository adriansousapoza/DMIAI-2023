DWF er tilbage på banen
2011-10-19T21:49:07
Det var en tydeligt veltilpas bestyrelsesformand, der mødte os til interview til DWF's DM på Kallehavegaard i den netop overståede weekend. Og der er da også noget at være glad for.  I løbet af de knap to år denne bestyrelse har siddet, er der nemlig sket store forandringer i DWF, og det mener bestyrelsesformand Lars Toftdahl bestemt er en fordel. DWF er nemlig gået fra at være en halvdårlig kopi af et avlsforbund til at være en selvstændig forening med fokus på rytterne. En af de nyeste ændringer er naturligvis indførelsen af rytterlicens, og så er regelbogen også blevet grundigt revideret. Rytterlicensen har medført at vi nu har styr på point fra i år og fremefter. Et omfattende oprydningsarbejde har også givet et rimligt styr på de gamle lister. Derudover bliver rytterne indenfor DWF inddelt efter pointantal i stedet for non pro, amateur og pro, som det gøres eksempelvis i AQHA regi. Det betyder i praksis at man starter i den division hvor man pointmæssigt hører til. Dette medfører at rosetrytteri og andre kedelige tendenser kan undgås, idet man som rytter rykker op i næste division ved et vist antal point. Der er ingen særlige krav der skal opfyldes for at få rytterlicensen, som i eksempelvis dressur, hvor rytterlicensen kan være en ret dyr affære i anskaffelse, og der er allerede mange ryttere, der er glade for den nye orden, der er kommet på sagerne. I øjeblikket er der ca. 150 ryttere med DWF's rytterlicens, og der kommer hele tiden flere til. Ansøgningsvejledning findes på DWF's hjemmeside: http://www.dwf.dk. Rytterlicensen er da også det eneste krav, man som ekvipage skal opfylde for at kunne melde til start i pointgivende klasser i DWF-regi. I DWF er der nemlig ingen krav til hestens race, og der er derfor plads til alle.       DWF er altså foreningen både for de ambitiøse ryttere, men også for dem der ønsker at prøve om western er noget for dem, eller dem der nyder westernridningen på andet end en "Amerikaner".  Og der er noget at prøve kræfter med for alle, året 2011 har nemlig været et rigtig godt år, når man ser på antallet af afholdte shows. 2011 har budt på flere shows under DWF end nogensinde før, og det glæder naturligvis formanden; " det er naturligvis dejligt, at der trods krisen har været opbakning til så mange shows, og det er vores ambition at 2012 skal blive ligeså godt, om ikke bedre." Og med dette siger vi tak til Lars for brugen af hans tid, nu skal hesten Westfarm Power Favor nemlig gøres klar til start.