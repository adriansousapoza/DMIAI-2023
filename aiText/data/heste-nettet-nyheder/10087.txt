Dansk 12. plads i kür ved EM
2013-07-15T16:57:30
To danske juniorryttere var kvalificeret til at ride om medaljer i kür ved EM i Frankrig søndag middag. Kun de 15 bedste ud af 60 startende juniorer havde adgang til küren, så set med danske øjne var det rigtig flot at være repræsenteret med to talentfulde ekvipager. Alexandra Sørensen og Camiro Mandø opnåede det bedste danske resultat - en samlet score på 71,000 % betød en placering som nr. 12 i det stærke felt.   Første danske rytter på banen var Emilie Holm Toft og Ramia Lox. Parret havde opnået en placering som nr. 14 i den individuelle konkurrence, og derved adgangsbillet til küren. Dommerne belønnede dagens ridt med 70,600 %, hvilket endnu en gang betød en 14. plads. Alexandra Sørensen og Camiro Mandø leverede det bedste danske resultat i både holdkonkurrencen og i det individuelle program, hvor de blev placeret som nr. 7. I dagens kür red de med 71,000 % en 12. plads hjem.   Tysk guld og sølv Guldet gik til tyske Johanne Pauline von Danwitz og Habitus, der med et super ridt og en fantastisk samlet score på 81.125 % vandt klassen. Sølvet gik ligeledes til Tyskland, hvor Anna-Christian Abbelen og Fuerst on Tour opnåede 79,375 % og således lå ganske tæt på sin holdkammerat. Bronzemedaljen blev vundet af norske Alexandra Gamlemshau Andresen og Belamour, de fik 78,400 % af dommerne.   Holdbronze til Danmark Torsdag kunne de danske juniorryttere løfte armene i triumf. For med et samlet resultat på 206,595 point i holdkonkurrencen, sikrede danskerne sig EM-bronzen. Guldet gik til Tyskland med 217,243 point, mens Holland fik sølv med 212,135 point. Alexandra Sørensen var bedste dansker i klassen og endte på en individuel 7. plads, mens Emilie Holm Toft blev nr. 13, Caroline B. Smidt blev nr. 17 og Amanda Overgaard blev nr. 37.   Kilde: DRF  Alexandra Sørensen og Camiro Mandø (Arkivfoto: JP-Photo)