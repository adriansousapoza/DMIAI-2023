Uddannelsestema: Ridefysioterapeut
2011-06-09T13:00:02
Rigtig mange står overfor at skulle vælge uddannelse i den kommende tid, og det kan være lidt af en jungle at finde rundt i. Der er mange beslutninger, der skal tages, og mange spørgsmål, der skal overvejes. Heste-Nettet har samlet information om forskellige uddannelser med dyr, primært med henblik på at kunne arbejde med heste, og så har vi talt med folk, der allerede er i gang og gerne vil dele deres oplevelser med os. Beskrivelse Kurset er relevant både for de fysioterapeuter, der har arbejdet med området i mange år, og for kommende ridefysioterapeuter. Fra 2008 er det et krav fra Danske Regioner til nye ridefysioterapeuter om, at dette kursus er en forudsætning for at blive godkendt til at praktisere ridefysioterapi med sygesikringstilskud. For de fysioterapeuter, der er godkendt før 1. januar 2008, er kurset frivilligt. Kurset veksler mellem teori og praksis på en rideskole. Teoretisk bliver der lagt særlig vægt på evidens og effektmåling, neurologi, cerebral parese, test og målemetoder til voksne, test og målemetoder til børn, ICF som referenceramme, planlægning af behandling, hesten som fysioterapeutisk redskab samt pædagogik. Praktisk lægges der vægt på valg af hest, centreret ridning, bagrytterfunktion og ideer til behandling. Kurset er opdelt i 3 moduler, og mellem modul 2 og 3 udarbejdes en teoretisk opgave. Efter kurset skal deltagerne gennemføre 30 timers praktik hos en godkendt ridefysioterapeut og udarbejde den afsluttende opgave, der skal godkendes af en kvalificeret underviser. Der skal påregnes hjemmearbejde svarende til ca. 85 timer. Det samlede kursusforløb er vurderet til 7 ECTS point. Læs mere om kurserne på: fysio.dk/praksis/Ridefysioterapeut/ Varighed Modul 1: 1 dag. Modul 2: 2 dage. Modul 3: 4 dage Optagelse Fysioterapeuter, der ønsker at kvalificere sig til at arbejde med ridefysioterapi og fysioterapeuter, der har taget den gamle uddannelse og ønsker en opdatering af deres fag. For at kunne optages på kurset kræves dokumentation for, at deltageren har bestået Dansk Ride Forbunds ridemærkeprøve 1 og 2 (gammelt system) eller de nuværende ryttermærker 3 og 4. Dressurprogram LB1 skal være gennemført med min. 50% til D-stævne. (Uddannede ridefysioterapeuter fritages for denne dokumentation). Økonomi Modulerne 1 - 3: Kr. 21.000,00 (2010 priser). Modulerne 2 - 3: Kr. 15.000,00 (2010 priser). Prisen er inkl. forplejning og overnatning i dobbeltværelse. Priserne justeres i 2013. Uddannelsessteder Kolding Vandrerhjem og Skærgården, Center for Ridefysioterapi Uddannelsesartiklerne er et forsøg på at samle information om uddannelser med heste. Redaktionen modtager gerne tilføjelser, rettelser og gode idéer.