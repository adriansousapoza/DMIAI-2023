Championat for Frederiksborgheste
2013-07-12T20:37:28
  Frederiksborg Hesteavlsforeningen Jylland afholder dressur- og springchampionat for frederiksborgheste i forbindelse med foreningens hoppekåring og føl-/plagskue på Stald Tougaard ved Viborg den 31. august og 1. september 2013     I 2012 afholdt Frederiksborg Hesteavlsforening Jylland for første gang championat for frederiksborghestene og det blev en succes med mange positive tilbagemeldinger og ønsker om at gentage begivenheden. Derfor indbyder Frederiksborg Hesteavlsforening Jylland endnu engang til Frederiksborgheste Championat i weekenden d. 31. august-1. september, hvor det afholdes i forbindelse med foreningens årlige hoppe- og vallakkåring, føl- og plagskue.   Ved stævnet i Viborg afvikles der tre championater i L-dressur, LC, LB og LA sponsoreret af henholdsvis Dyrlæge Tove Due og Kokspang Sadelmageri, samt et springchampionat med mulighed for deltagelse i højderne fra 80-120 cm sponsoreret af Blue Berry Hill. Ligesom sidste år er championaterne ikke aldersrelaterede, men åbne for alle registrerede heste faldet efter en kåret eller avlsgodkendt frederiksborghingst.    Stævnet afvikles over to dage og ved deltagelse i dressurchampionater samles point begge dage, således at man har flere chancer til at gøre det godt. Ved stævnet arrangeres endvidere opvarmningsdressurklasser samt gangarts- og ridelighedsklasser.   Ved championaterne er der mulighed for at vinde flotte sponsorpræmier fra henholdsvis Dyrlæge Tove Due (behandling med akupunktur og osteopati), Kokspang Sadelmageri (omstopning/tilpasning af sadel) og Blue Berry Hill Træningscenter (træningsophold for rytter og hest). Derudover har FHF Jylland doneret en kontant avlerpræmie til opdrætterne af de fire championatsvindende heste.   Link til arrangementets hjemmeside her  