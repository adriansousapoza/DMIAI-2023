Svensk toptræner: Copenhagen Cup er høj klasse 
2012-06-08T08:31:16
  For et år siden vandt Brioni Sveriges største travløb, Elitloppet. På søndag går hestens træner efter at vinde dansk travsports største løb, Copenhagen Cup. Tysk grundighed gør sig aldrig helt væk. Om det så gælder biler, EM i fodbold eller dansk travsports største internationale travløb. Tyskopdrættede- og trænede heste har gennem årene gjort et pænt indhug i Copenhagen Cup. I 2010 vandt Nu Pagadi således i ny løbsrekord. En af tysk travsports bedste heste er Brioni, der er i træning på den anden side af Øresund i Malmö hos træner Joakim Lövgren. Han er ikke i tvivl om, at det danske storløb på søndag på Charlottenlund Travbane holder et ganske højt niveau. »Jeg synes, at der er meget bedre klasse på løbet i år end de sidste par år. Brioni er vant til at løbe i denne klasse og møde de typer af heste, som løbet omfatter i år. Jeg synes, at han trods alt må høre til blandt favoritterne«, siger Joakim Lövgren. Brioni kommer fra Elitloppet. Her fik løbet slet ikke den afvikling, som Joakim Lövgren har regnet med. »Jeg havde håbet på, at løbet ville blive kørt i højt tempo med en Commander Crowe i en udvendig position på startraketten Arch Madness. Sådan kom det kun delvist til at gå. Man kan sige, at løbet blev helt forkert, men hesten var fin,« siger Joakim Lövgren.   Vælger først taktik i sidste øjeblik Brioni slap ganske godt fra Elitloppet set ud fra en ren fysisk betragtning. Hesten kom i finalen til at sidde i en position, hvor den til slut ikke fik brugt alle sine kræfter, men måtte samtidig trave i stald uden præmie. Efter to løb på samme dag over sprinterdistancen venter et lidt længere opgør i Copenhagen Cup. Og igen møder Brioni en af verdens bedste, franske Rapide Lebel. »Der har ikke været grund til at ændre i den daglige træning, fordi han går til en opgave, hvor distancen er længere end i Elitloppet. I 2010 gjorde vi det, at vi efter Elitloppet sendte ham til Kymi Grand Prix i Finland, og da var han rigtig fin. Han vandt til og med løbet på den hårde måde og på en distance, som ikke er hans foretrukne,« siger Joakim Lövgren. Den tyske hest har fået startspor fire. Et ganske godt spor, men træneren har endnu ikke lagt sig fast på en taktik. Han vil i hvert fald ikke afsløre noget. »Jeg ved selvfølgelig godt, at heste som Classic Grand Cru og Wishing Stone er hurtige fra start. Men det er ganske enkelt for tidligt allerede nu at spekulere i, hvad der kommer til at ske fra start. Det bliver nok først meget sent, at jeg får gjort mig mine taktiske overvejelser,« siger han. Han er i øvrigt helt på linie med sin svenske kollega Björn Goop, der i Copenhagen Cup sidder bag Quarci Du Chene, om hvem, der kan vise sig at blive værste modstander. »Det kommer meget an på, hvilket niveau Rapide Lebel rammer dagen på. Ind i mellem er han nærmest sin egen værste modstander. Det er svært at sige, hvad man kan forvente af Rapide Lebel, men afskrive den skal man nok ikke«, advarer Joakim Lövgren.   Af Hestesportens Medier  Joakim Lövgren er ikke helt uvant med at vinde løb i Danmark. For tre uger siden vandt Brionis staldkammerat M T Golden Boy Sprintermester i Billund. Foto: Kanal 75.