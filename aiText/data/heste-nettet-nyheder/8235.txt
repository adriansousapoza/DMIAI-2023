Så sin hest vinde storløb hjemme i stuen
2011-11-14T21:55:34
Henrik Dyhrberg er medejer af travhesten Rikki Tikki Tavi. Søndag slog den overraskende til og vandt storløb i Aalborg og gjorde sine mange ejere 155.000 kroner rigere.   For en gangs skyld havde Henrik Dyhrberg valgt ikke at tage til travløb. Normalt misser han ikke mange væddeløb, og slet ikke dem, hvor hans egen hest starter. Men søndag var han blevet hjemme i Skive, da treårige Rikki Tikki Tavi skulle starte i Grand Circle 3-års Hoppe Championat på væddeløbsbanen i Aalborg. »Jeg havde simpelthen ikke tid i dag, men da hun strøg over målstregen, så var Aalborg klart stedet, jeg gerne ville have været. Nu blev det i stedet til, at jeg så løbet alene hjemme i stuen på tv. I dag var det bare vores tur«, jubler han og skynder sig at rose Skive-travtræner Knud Mønster og personale for det daglige arbejde, som de har gjort med Rikki Tikki Tavi. Faktisk havde Knud Mønster valgt at køre en anden hest i løbet, så Aalborg-kollegaen Kent Friborg havde fået overdraget hvervet at styre Rikki Tikki Tavi. Der var ikke mange hverken blandt spillere, ejere eller hos kusken, som inden storløbet troede på sejr. Det gjorde Henrik Dyhrberg egentlig heller ikke, men charmen ved travløb er netop, at ind imellem bliver storfavoritten besejret. »Jeg var på forhånd glad, hvis bare Rikki Tikki Tavi travede hele vejen og kunne få en af de sidste præmier. Men efterhånden som løbet skred frem, så blev det hele bare vildere og vildere herhjemme i stuen. Selv om Rikki Tikki Tavi afsluttede godt, så kunne jeg simpelthen ikke tro, at hun kunne vinde. Men jo tættere de kom på mål, jo mere begyndte jeg at tro på det«, siger Henrik Dyrhberg, som er en ganske kendt skikkelse på Skive Trav som speaker, rapporter og manden med styr på banens hjemmeside. Ellers kun underskud Det er dyrt at være travhesteejer, men når man som i Stald No Fear, der ejer Rikki Tikki Tavi, kan fordele udgifterne på 14 personer, så er det hele noget lettere. Rikki Tikki Tavi fik 155.000 kroner for søndagens sejr, men hvad der skal ske med de mange rare penge, ved Henrik Dyhrberg ikke. »Der står faktisk ikke noget om det i anpartsstaldens vedtægter, og indtil nu har vi ikke været forvænt med, at Rikki Tikki Tavi har givet overskud. Der har været flest udgifter, men mon ikke vi i stalden skal markere sejren i en eller anden form«, kommer det med et grin fra Henrik Dyhrberg. Det er en broget blanding af folk, som er med i Rikki Tikki Tavi. Nogle har aldrig tidligere været en del af travsporten, mens andre har været med i flere år og simpelthen ikke kan undvære suset, stemningen og glæden ved at være fælles om en travhest. »Jeg var primus motor i en anden anpartsstald, men da No Fear, som hesten hed, ikke skulle løbe mere, så blev jeg kontaktet af opdrætteren. Han spurgte, om vi ikke var interesseret i et ny hest. Og det blev så Rikki Tikki Tavi«, fortæller Henrik Dyhrberg. Opdrætteren, Morten Sørensen fra Pandrup, ejer i forvejen en af landets bedste heste, milliontraveren Mathilde Trøjborg, og han havde en række venner og bekendte, som gerne ville prøve at være med i en hest. Og sådan blev de ejere af en storløbsvinder med fremtiden foran sig. Til næste år gælder det Dansk Hoppe Derby.