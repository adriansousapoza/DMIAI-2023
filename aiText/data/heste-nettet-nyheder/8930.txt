Hollandsk sejr i Parken
2012-05-20T19:08:30
Hollandske Hendrik-Jan Schuttert red søndag eftermiddag sejren hjem i First Horse Grand Prix i Bernstorffsparken.  Med Cerona HS kunne hollænderen ride en fejlfri omspringning i tiden 46,49 sek. og dermed indkassere den store førstepræmie på intet mindre end 125.000 danske kroner. Engelske Joe Clee red Diablesse de Muze ind på klassens 2. plads og kunne dermed hjemtage 100.000 kroner. Bedste danske resultat stod berider Søren Knudsen for på sin hjemmeavlede Harry-K (DV e. Carnute/Robin Z II), da han efter en fejlfri hovedrunde kunne placere den blot 8-årige hingst på klassens 11. plads med et enkelt nedslag og en tidsfejl i omspringningen. Søren Knudsen til præmieoverrækkelse på en jernhest, ikke Harry-K. Foto: CSFOTO.DK   I den 1,45m store To Door Cup sejrede norske Stein Endresen på den danskkårede og delvis danskejede hingst Cabachon (Holst. e. Casall/Concerto II). Marie Moesgaard repræsenterede Danmark på flot vis og red Corland Dane Dalgaard (DV e. Corlando/Racing Ace XX) ind på klassens 4. plads mens Thomas Velin red den 18-årige Godsend du Reverdy (SF e. Quidam de Revel/Grand Veneur) ind på 7. pladsen, lige foran Eva Kragh Pedersen på Lito (SF e. Quito de Baussy) og Torben Frandsen på Antares (DV e. Andiamo/Coronado I).  Thomas Sandgaard var lynhurtig på Qualitive (Old. e. Quick Star/Sandro) i Equsana Cup (1,40m) og tog 11.000 kroner hjem for klassens 2. plads. Tyske Patrick Stühlmeyer var ikke til at komme forbi i klassen på Lord Lohengrin og tog sig af sejren og de dertil hørende 13.750 kroner.