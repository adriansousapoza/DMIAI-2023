Rudbeck - igen!
2012-11-12T10:20:56
Amatørtræneren Peter Rudbeck fra Skive arbejder i det daglige som revisor, men så snart, han har fri, er hans tid helliget travhestene, og revisoren fra det nordjyske har vist sig at have et helt særligt talent for at have sine heste på toppen allerede som ungheste. Således lykkedes det ham i går på Charlottenlund Travbane at vinde Kentaur Dansk Opdrætningsløb for de 2-årige travere - for tredje gang på seks år! En præstation, de professionelle kolleger kun kan se misundeligt til.   I 2007 hed vinderhesten Nobodybeatsthebeat, i 2011 Sweet Home Alamba, og i går var det hingsten Therumoursaidfire, der sørgede for vinderblomsterne til Peter Rudbeck. I sulkyen sad Birger Jørgensen, som det i øvrigt også var tilfældet ved de to foregående sejre.  Therumoursaidfire vinder Kentaur Dansk Opdrætningsløb 2012 i sin sædvanlige "lavtgående" stil - i sulkyen Birger Jørgensen (foto: travfotos.dk)   »Det er helt fantastisk at stå her igen. 11. november er vores lykkedag,« sagde Peter Rudbeck med henvisning til, at hans hoppe Nobodybeatsthebeat også vandt løbet på samme dato for fem år siden, og at hans datter, Agnethe, har fødselsdag og fylder 12 år. Hun var også med, da Nobodybeatsthebeat vandt.   I løbet var Tampa Bee med Bent Svendsen i sulkyen hurtigst fra start, og efter ca. 1000 meter fik den Takeabove med Henrik Lønborg op på ydersiden. Storfavoritten Therumoursaidfire fik en perfekt rejse i tredje par udvendigt, og forbi staldene sidste gang, sendte Birger sin lille "jetjager" frem i angreb. Uden de store problemer rundede Therumoursaidfire hele feltet, og var på vej mod en sikker sejr, da en anden Skive-hest, Tano Bork, kørt af Knud Mønster, pludselig kom flyvende i høj fart ude i sporene. Therumoursaidfire sikrede sig dog sejren forholdsvis sikkert med ca. 1 længde i tiden 16,7a/2000 meter, mens Tano Bork på andenpladsen fik noteret 16,8a. Tredjepladsen gik til Tumble Dust med svenske Johnny Takter i sulkyen   »Jeg må indrømme, at pulsen hoppede noget, da de andre kom tættere på, efter at han var spurtet til front i begyndelsen af opløbet,« fortalte Peter Rudbeck. En glad Peter Rudbeck på æresrunde med sin Opdrætningsløbsvinder Therumoursaidfire, mens Birger Jørgensen også ser ud til at være ganske godt tilfreds med dagens resultat (foto: travfotos.dk)   Therumoursaidfire syner ikke af meget på banen, men hvad han mangler i størrelse, har han til gengæld i overflod af talent og hurtighed, og så viser han stor lyst til jobbet som travhest - således var det også med ørerne fremme, han krydsede målstregen i går.   »Det er ikke så svært at vinde løb, når man kører sådan en hest. Han er helt ukompliceret og har en god indstilling,« smilede Birger Jørgensen lunt efter sejren.   Therumoursaidfire, har nu vundet fire løb i seks starter og sammenlagt 312.500 kroner inklusiv dagens førstepræmie på 132.500 kroner.   Peter Rudbeck har i øvrigt for nyligt oplyst, at hans Opdrætningsløbsvinder fra 2007 og vinder af Dansk Hoppe Derby 2009 Nobodybeatsthebeat stopper karrieren efter DM for hopper i 2013, for derefter at koncentrere sig om karrieren som mor. »Jeg vil gerne have, hun stopper, mens hun stadig er i topform,« udtaler Peter Rudbeck.   Kilde: Hestesportens Medier