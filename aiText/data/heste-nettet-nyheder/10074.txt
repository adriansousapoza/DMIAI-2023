Klar, parat, stævnestart!
2013-07-06T21:12:54
- Om at forberede den unge eller urutinerede hest på stævnernes udfordringer.   Det kan være en overvældende oplevelse for den unge eller urutinerede hest, at skulle til stævne for første gang. Musik, speaker, flag, pynt, mange heste og mennesker, og generel larm og tumult, kan gøre det rigtig svært at fokusere på opgaven. Rytterens nerver sidder måske også lidt uden på tøjet, og alt i alt minder stævnesituationen meget lidt om den vante træning i rolige og kendte rammer. Hvis hesten er lidt følsom, eller rytteren måske ekstra nervøs, kan det ende med en dårlig oplevelse for både hest og rytter. Heldigvis er der gode muligheder for at forberede hesten grundigt til det første stævne, og dermed øge chancen for en god oplevelse. Og hvorfor ikke sørge for at få de gode oplevelser fra starten, i stedet for at starte usikkert eller dårligt ud?   Klassisk betingning; vores redskab til at give hesten gode associationer For en stor del af de ting vi byder vores heste i forbindelse med håndtering, ridning og konkurrence, gælder det at hesten ikke på forhånd har en association til netop den ting eller oplevelse. Når vi gennem træning skaber en ny association, kaldes det klassisk betingning. Det typiske eksempel på klassisk betingning, er indlæring af klikkets betydning ved klikkertræning. Som udgangspunkt har klikket ingen betydning for hesten, men ved at hesten konsekvent får en foderbelønning lige efter den har hørt klikket, lærer den at associere klikket til foder.   Klassisk betingning foregår hele tiden, og nogle gange er vi ikke opmærksomme på det. Mange "uforståelige" trænings- eller adfærdsproblemer, kan ledes tilbage til noget der er indlært gennem klassisk betingning.Tænk for eksempel på en hest der får transportgamacher på for første gang. Måske synes den de er underlige at have på, men ellers har den ikke nogen association til dem. Hvis hesten så fremover bliver læsset i trailer hver gang den får transportgamacher på, kan den begynde at forbinde transportgamacherne med trailerkørsel. Hvis hesten oven i købet er nervøs ved at køre i trailer, kan den derfor begynde at hidse sig op og trippe, allerede når den får transportgamacherne på. Hvis hesten til gengæld blev fodret hver gang den fik gamacherne på, ville den forvente foder, og ikke transport. Og det er netop det meget interessante og for os meget nyttige redskab; når hesten ikke på forhånd har en association tilknyttet, kan vi helt selv bestemme hvilken association den skal forbinde den nye ting/situation med.   Teori i praksis; at skabe gode associationer til elementer af stævneoplevelsen Det er ikke muligt at opleve stævnesituationen fuldt ud, før rytter og hest pludselig står midt i det. Nøglen til at få en godt forberedt ekvipage, ligger derfor i at få brudt hele oplevelsen op, og få trænet så mange delelementer som overhovedet muligt. Dels vil der ske en gradvis tilvænning, når hesten lidt af gangen præsenteres for elementer af stævneoplevelsen, og dels har rytteren mulighed for at skabe gode associationer til disse elementer fra starten.   Det kræver ikke andet end lidt fantasi, en god portion sund fornuft og også gerne en lomme fuld af godbidder, at få hesten vænnet til mange af de "farlige" ting den kan møde til stævner. Flag, blomsterkrukker og paraplyer kan blive hestens bedste venner, hvis de siger "kom og få en godbid" til den. Det er derfor en rigtig god idé at præsentere hesten for en masse forskellige objekter, og ved at give den godbidder når den viser interesse for dem, kan man vende hestens tankegang fra "Hjææælp, de mærkelige ting spiser mig", til "Nææææh, sikke en masse mærkelige ting - hvor mon godbidderne er???". Alene det, at hesten har ændret sit syn på at møde nye ting, er en stor fordel til de senere stævner.   Ud over at man hjemmefra kan træne musik, flag, pynt og diverse andre stævneelementer, er det en rigtig god idé at få hesten trænet på udebane. Jo flere forskellige baner hesten bliver præsenteret for under træningen, jo bedre ballast har den, når den skal ud på en fremmed bane til et stævne. Igen gælder det om at få gode erfaringer, og ved at prøve udebanerne i træningssituationer hvor der er tid til at kigge, hygge og tage det hele med ro, bliver det en positiv oplevelse for hesten. Undersøg også mulighederne for at besøge egen klub eller naboklubben når de holder et lille stævne, eller bare et arrangement hvor der er mange mennesker, heste og musik. Bare det at opholde sig i staldområdet og måske skridte en tur på opvarmningsbanen, er uvurderlig tilvænning for unghesten, der virkelig kommer den til gode, den dag den også skal præstere til et stævne.   At se fremad og skynde sig langsomt Og så står man der pludselig - med sug i maven, i det stiveste puds og håber bare at hjemmearbejdet er gjort godt nok. Og her må det bedste råd være: Træk vejret! Hvad er det du gerne vil opnå? Det er nok de færreste der lægger ud med at starte stævne på det niveau, der er deres endelige mål. Dermed er de stadig på et trin i deres proces, og er ved at tage det næste skridt op ad trappen. Brug derfor de indledende stævner som træning. Brug dem til at teste hvor godt hjemmearbejdet er gjort, og til at lappe lidt, der hvor der er huller. Husk på at hesten stadig er ved at danne sig nye associationer, og du har derfor mulighed for at gøre dem gode fra starten. Gode oplevelser til de første stævner, vil betyde at hesten får en positiv indstilling til stævnerne, modsat hvis stævnet bliver stressende og hesten bliver for presset. Det handler om at få den gode spiral i gang, og den vil være meget mere værd på lang sigt, end et par røde rosetter til de første stævner. Tænk derfor over hvad du gerne vil opnå til stævnet - for dig, og for hesten. Ikke procenter eller fejlfri runder, de kan altid komme senere, men gode oplevelser, der bygger et stærkt fundament som kan bære de fremtidige resultater.