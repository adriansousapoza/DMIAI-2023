Mindepris til ponydressurens ildsjæl
2013-06-10T21:34:12
Lis Hartels Mindepris 2013 blev søndag tildelt Vibeke Degn Andersen - tidligere landstræner i dressur for ponyer. Vibeke Degn Andersen, også kaldet Vibsen, modtog Lis Hartels Mindepris for sit mangeårige engagement i dansk ponydressur ved det store DM-stævne på Broholm. Prisen, der består af en vandrepræmie og 25.000,- kr., uddeles af Familien Hartel-Siesbye og Dressurens Venner, og tildeles hvert år til en person, der har gjort en helt særlig indsats for dansk dressur. Vibsen brænder for ponydressuren og talentudviklingen og har gennem mange år gjort en kæmpe indsats for at fremme dansk ponydressur, og den fantastiske fremgang sporten nyder i dag kan hun tage en del af æren for.   10 år som landstræner  Heste har i mere end 40 år været omdrejningspunkt for Vibeke Degn Andersen. Hun er uddannet berider, og efter 5 år som berider i Frederikshavn Rideklub startede hun og Bo Bak Andersen i 1978 deres eget træningssted. Vibsen har selv en fortid som landsholdsrytter og har blandt andet været både dansk og nordisk mester som junior/ungryttere, ligesom hun har deltaget ved EM. Fra 2002 til starten af 2013 har Vibsen bestridt jobbet som landtræner for ponydressurrytterne, og hun har ført mange unge ryttere frem til internationale mesterskaber og fine medaljer. For at styrke rytternes udvikling har hun indset nødvendigheden af, at et målrettet træningskoncept skulle følges. Den positive fremgang af dansk ungdomsdressur er i høj grad hendes fortjeneste, og den energi, opfindsomhed og begejstring, hun udstråler, har haft en smittende effekt på rytterne og de ledere, der har støttet op om hendes arbejde. Vibsen nyder stor respekt og er kendt i hele Europa for hendes dedikerede og seriøse arbejde.   Om Lis Hartels mindepris I samarbejde med familien Hartel-Siesbye har Dressurens Venner taget initiativ til at indstifte en mindepris til ære for Lis Hartel. Det sker for at sikre, at hendes engagement for dansk dressursport vil blive erindret fremover. Mindeprisen uddeles en gang årligt og består af to dele. Ud over en vandrepræmie følger et støttebeløb på 25.000 kroner fra Dressurens Venner. Formålet er at støtte dressursporten i Danmark herunder personlig støtte til en dressurengageret person eller almen støtte til en forening eller organisation, som varetager dressurens interesser. Mindeprisen gives til en person, der har gjort en ekstraordinær indsats for dressursporten, til en dressurrytter, til en handicaprytter eller til en forening, der har arbejdet for at fremme dressursporten i Danmark.    Kilde: DRF    Vibeke Degn Andersen (Arkivfoto: JP-Photo)