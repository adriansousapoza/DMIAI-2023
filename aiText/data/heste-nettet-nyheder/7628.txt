Uddannelsestema: Brøderup Efterskole
2011-06-27T10:15:02
I forbindelse med vores uddannelsestema, skal vi også se på nogle af de forskellige hesteefterskoler, som Heste-Nettets brugere har gået på. Er du en af dem, der har gået på en efterskole med heste og har lyst til at dele din oplevele, må du meget gerne kontakte redaktionen. Brøderup Efterskole Efterskolen ligger på sydsjælland med smuk udsigt over Præstø Fjord. Man lægger stor vægt på omgivelserne, der skal være hyggelige, imødekommende og inspirerende. Skolen har blandt andet ridning som linjefag, og fagindholdet beskrives således: Praktisk/teoretisk gennemgang af hestens røgt, pleje og brug samt ridningens teori. Rideundervisningen omfatter holdridning samt mere individuel rideundervisning i både dressur og springning. Eleverne skal medbringe godkendt hjelm, pisk og sporer. Desuden inddrages der praktisk arbejde i forbindelse med skolens ridefaciliteter/staldarbejde. Det må påregnes, at man i sin fritid, også weekends er indstillet på staldtjeneste og hestepasning. 1. og 3. Liniefagsperiode afsluttes med deltagelse i ridetræf. 2. periode med en mindre opvisning. Læs mere om skolen her En elev fortæller Jeg hedder Laila og er 28 år og gik på skolen i 97/98. Det år har haft kæmpe betydning for mig! Jeg vil gå så langt som at sige, at det har været en af de grundlæggende sten til den, jeg er blevet til - både personligt og karrieremæssigt. Jeg er vokset op i byen med byforældre - derved ment at jeg ingen forbindelse til landet/dyrene fik fra dem, begyndte at ride som 5-årig, flyttede til Luxembourg to uger efter endt 10. klasse på Brøderup Ungdomsskole, hvor jeg trænede internationale springheste - hvilket blev til fire uforglemmelige år. Det sjove er, at det var forstanderparrets skyld, jeg kom til Luxembourg, idet deres datter havde været dernede i et år nogle år tidligere. Da jeg endelig fik løsrevet mig livet i Luxembourg, vendte jeg snuden hjemad med henblik på en uddannelse - med heste selvfølgelig, men var gået væk fra berideruddannelsen, da jeg hørte så meget dårligt om den uddannelse på det tidspunkt. Det blev så til landmand med hestespeciale, dernæst driftleder hvor jeg fik trumfet igennem, at det også skulle være med hest og sidst virksomhedsleder. I dag bor jeg på en gård med min kæreste og datter og et barn mere på vej, har hestene herhjemme som jeg altid har drømt om og rider og avler på mine egne heste. Den drøm blev iværksat, da jeg boede på efterskolen, hvor man jo bare lige kunne gå over i stalden. Det elskede jeg! Jeg var dybt misundelig på dem med egen hest men vidste det nok skulle blive min tur en dag. Man kunne skimte foldene fra vores værelser og jeg kunne sidde i timevis og bare se på hestene - også det har jeg drømt om siden - og opnået her.