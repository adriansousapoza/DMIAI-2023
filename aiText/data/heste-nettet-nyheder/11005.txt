16-årig vinder sølvmedaljen til UVM for 6 års!   Reportage
2014-09-21T15:55:29
Finalen for 6 års var en svær bane. Linjeføringen var i det store perspektiv rimelig ens med 5 års klassen, men alligevel var den lavet en hel del sværere og den store vandgrav indgik også. Det var ikke ret mange, som det lykkedes at ride fejlfrit ind til omspringningen. Da de første 13 ryttere havde redet ud af de i alt 42 startende var kun 2 gået fejlfrit igennem. Der sluttede med at være 9 ryttere i omspringningen. En af de linjer der drillede var turen efter vandgraven ned til en stor bred okse. Her kunne man vælge at ride flydende derned på 5 galopspring, men så var der mange der fik taget forkanten i skyndingen, eller man kunne arbejde på at få den tilbage på 6 galopspring og at hesten så stadig kunne komme fri af bagkanten. Dobbeltspringet 4a-b hev også en del tænder ud. Man kom fra en afstand hvor man var nødt til at ride frem på 5 galopspring ind i et dobbeltspringet som var dobbelt lodret og med en kort afstand imellem. Så var trekombinationen også svær med okse ind, to galopspring, lodret og derefter et galopspring okse ud. Især lodretten i midten voldte mange problemer. I denne finale havde vi to danskere med. Det var med start nr. 6 Daniel Cassøe Jacobsen på Kia V e. Heartbeat/Pablo. Men allerede på nr. 2 slukkes drømmende om at få endnu en dansk rytter i omspringning, og der falder også en bom på nr. 3. Rigtigt ærgerligt, for herefter kommer Daniel tilbage i kampen og rider en super flot tur hele vejen og får løst alle de svære linjer rigtigt godt. Men han slutter med de 8 fejl. Med start nr. 23 havde vi også Jennifer Fogh Pedersen til start på den meget velspringende Calango e. Calvados Z/Goodtimes. Desværre driller indspringet til dobbeltspringet hende, og den aller sidste falder også, og hun slutter med 8 fejl. Rigtigt ærgerligt, da hun havde en helt super tur på skønne skønne Calango! Der var mange ryttere på velspringende, som kom rundt på banen med 4-8 fejl. Mange af dem var lige ved og næsten ved at gå fejlfrit, men en lille bitte fejl var nok til, at der faldt en bom. Ind i omspringning kom kun 9 ekvipager. Omspringningen skulle vise sig at blive ligeså spændende som den, der var for 5 års. Det lykkes, ligesom for 5 års, den første rytter at ride en god fejlfri tur i et godt tempo, og derfor allerede der lægge et vist pres på resten af rytterne. Det gjorde Mennel Watson fra Storbritannien på Whisper In the Wind e. Bogretti/Mr Majestic. Men det var ikke længe, at hun kunne have følelsen af at ligge i spidsen. Allerede næste rytter, vores svenske nabo Linn Backmann på Hip Girl e. Hip Hip/Carthago, red afsted i et højere tempo end Mennel havde gjort og sluttede i tiden 36,59 sek. Så kom der en, som red endnu hurtigere. Det var Patrik Lemmen på Dacantos e. Up to Date/Cassini I. Han en runde i stort tempo og kom hurtigt til især dobbeltspringet og en helt perfekt vending hen til den næst sidste og godt tempo ned til den sidste. Han sluttede i tiden 34,67 sek, men selv hans tid så endnu ikke uslåelig ud. Men så kom der en rytter, det havde tænkt sig at vinde. Christian Ahlmann på Hui Buh e. Cornado I/Paramo K. Hui Buh er en hest med umådeligt meget kapacitet, men en lidt sjov teknik. Den får både for- og bagben helt væk, men på sin egen karakteristiske måde. Allerede rundt fra den første sørger han at skære alt af i hjørnerne, som han kan. Hen til den næstsidste laver han en vending, der ser umulig ud - han drejer bare hesten, og den er ved at stå helt stille foran den næste, fordi den kommer så hurtigt rundt. Men så får han lige frem i hånden igen, den sætter af og kommer rent hen over! Det lignede ellers ikke noget, der havde været muligt, inden at hesten satte af. Så kommer Hui Buh ellers lynhurtigt frem derefter på det lange stræk ned til den sidste, og de kommer fejlfrit henover i den hurtige tid 33,35 sek. Jerome Guery på Capo e. Griseldi/Puccini gør hvad han kan for at forcere banen i et højt tempo. Han kommer godt rundt, men der er noget uro på vej ind i dobbeltspringet. Det lykkedes at bommene blev hængende. På vej mod den næstsidste kommer han noget ud i vendningen, og i sidste ende koster det ham, at han slutter med tiden 35,53 sek og ikke hurtigere. Så kommer omspringningens sidste rytter på banen. Det er den kun 16 årige Carola Wegener på Caspar Blue e. Chacco-Blue/Freiherr. Hun giver simpelthen ALT hvad hun har i sig, for at kunne stå øverst på podiet. Hun rider hele banen i et opskruet tempo, men får desværre en enkel vending, hvor hun kommer noget langt ud. Til den næstsidste kom hun næsten lige så kort rundt, som det lykkedes Christian Ahlmann, og derefter giver hun den fuld skrald ned til den sidste! Den sidste bliver også hængende, og alle publikums øjne er nu vendt mod storskærmen, som synligt viser hvilken placering hun ville få efter den helt fantastiske tur. Der stod, at det var en 2. plads i tiden 33,52 sek - kun 7/100 sek langsommere end Christian Ahlmann, og der lød et dybt suk fra publikum, som gerne havde set denne darlig stå aller øverst på podiet! Så ikke nok med at kunne stå næstøverst på podiet, så kunne hun formentlig kalde sig selv den yngste rytter til hele stævnet, hvis ikke overhovedet med at kunne stå med en UVM medalje om halsen. Kun at være 16 år og stå med en sølvmedalje til sit første UVM, det må siges at være lidt af en bedrift! Placeringen i toppen blev altså således:  Guldmedaljen gik til Christian Ahlmann på Hui Buh Sølvmedaljen gik til Carola Wegener på Caspar Blue Bronzemedaljen gik til Patrick Lemmen på Dacantos 4. pladsen gik til Jerome Guery på Capo 5. pladsen gik til Linn Backman på Hip Girl  Flot hestestatue som der står i Zangersheide her under stævnet. Foto: Privat