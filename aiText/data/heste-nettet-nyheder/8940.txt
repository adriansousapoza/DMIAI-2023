Svensk sejr i Sprintermesteren 
2012-05-22T15:30:01
For tredje gang i sin karriere kunne Jägersro-træneren Joakim Lövgren stryge til tops i Billund Travs internationale løb, Sprintermesteren. Årets vinder af Billund Tray a/s Sprintermesteren blev MT Golden Boy, der kunne overtage fronten efter et par hundrede meter og sluppet dertil af Morten Friis bag Poppy Hills. Joakim Lövgren tog lidt af farten ud af løbet, men fik så Birger Jørgensen og Rarely Ordinary op på udvendig side, og så kom der for alvor fart over feltet. Side om side kæmpede de to heste over de sidste 5-600 meter, men hele tiden med M T Golden Boy med grebet om begivenhederne. »Jeg havde respekt for flere af dagens modstandere, så jeg ville meget gerne undgå en udvendig rejse, og derfor trykkede jeg lidt til,« forklarede Joakim Lövgren fra vindercirklen. »Det gik vældig hurtigt ned ad sidste langside, hvor Birger pressede på. Der blev taget lidt op sidste sving rundt og så igen hurtigt op mod mål, men jeg følte vel hele tiden, at vi havde lidt overtaget. Men begge heste fortjener stor ros.« »Næste start???? Ja, vi har vel omtrent ti minutter til at beslutte, om det skal være Fireårseliten næste søndag på Solvalla, men det kunne da være muligheden,« smilede Joakim Lövgren.Også Lövgren i Hoppesprint Joakim Lövgren, der i næste uge skal forsøge at forsvare sejren i Nordeuropas største travløb, Elitloppet i Stockholm, havde kun to heste med til Billund, og begge bød på en tur i vindercirklen. Joakim Lövgren tog sig nemlig også af hoppernes udgave af Sprintermesteren, kaldet Hoppesprint. Den ventede fartfest blev det dog ikke til, for hertil var respekten for Joakim Lövgrens hollandsk-fødte Bloom Boko måske for stor. Parret satte sig på fronten, hvor favoritten formåede at holde tempoet nede de første 500 meter. Jeppe Juel sendte derfor næstfavoritten Rasmine Vang op på siden af den førende, og siden blev tempoet skruet op. Rasmine Vang kunne dog ikke for alvor true op mod mål, og Bloom Boko kunne sikkert indfri favoritværdigheden. Da der i V65-spillet ikke var udbetaling til fem rigtige, venter en ny jackpot, når der igen er dansk V65-spil.Af Hestesportens Medier  MT Golden Boy vinder let for Joakim Lövgren. Foto: KM Foto.  MT Golden Boy i vindercirklen med de glade ejere og Joakim Lövgren. Foto: KM Foto.