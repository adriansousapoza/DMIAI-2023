To danske talenter klar til World Cup finale
2013-04-26T23:50:17
I torsdags kæmpede to unge danske ryttere om finalepladser ved Reem Acra FEI World Cup-finalen i dressur, der rides ved Gothenburg Horse Show i Göteborg. Bedste danske ekvipage blev Anna Kasprzak og Donnperignon med 74,894 %, mens Sidsel Johansen og Schianto blev belønnet med 69,878%. Der var 17 ekvipager til start i Grand Prix, og manges ridt var præget af, at hestene var lidt spændte og usikre i den store og flot pyntede arena. Det mærkede bl.a. den regerende mester og storfavorit Adelinde Cornelissen, som momentvis havde store problemer med Jerich Parzival, og derfor akkurat formåede at ride sig ind på en 4. plads.    Helen Langehanenberg en populær vinder Vinder af dagens Grand Prix dressur blev tyske Helen Langehanenberg på den harmoniske og velgående hingst Damon Hill med hele 79,863 %. Parret havde et kiks i etter changementerne, men det var aldrig noget, der truede deres flotte samlede resultat, som bød på et 10-tal i fri skridt og flotte karakterer for passage. Ind på en andenplads kom Edward Gal fra Holland på den meget sensitive og elegante Glock's Undercover. Ekvipagen gennemførte deres Grand Prix i overbevisende stil og blev belønnet med 78,465 %. Tredjepladsen gik til svenske Tinne Vilhelmson-Silfvén og Don Auriello, som efter et rigtig flot ridt kunne glæde sig over en samlet procent på 77,432. De svenske værter har 3 ekvipager med i finalen på lørdag, hvoraf den ene altså sluttede i top 3 i dagens Grand Prix. Flot dansk 6. plads Med en samlet procent på 74,894 red Anna Kasprzak og Donnperignon sig ind på en meget flot 6. plads i dagens Grand Prix. Donnperignon var som altid flot i sin form og vanlig udtryksfuld i sin passage og fri trav. Om sit ridt siger Anna Kasprzak: "Der var noget mere pynt i arenaen, end ved morgentræningen, og det gjorde det lidt sværere end normalt. Donnperignon er ikke typen, der glor, men han blev lidt ukoncentreret, og det blev lidt forsigtig ridning til at starte med. Men jeg synes, vi kommer godt efter det i galoppen, og jeg føler, jeg har god kontrol over hele galoppen. Galoppiruetterne og serierne er da også helt klart vores højdepunkter. Jeg havde ikke forventet en 6. plads, så jeg er super glad for vores placering." Sidsel og Schianto i top 10 Endnu en fremragende dansk præstation betød en 9. plads til Sidsel Johansen og Schianto, som opnåede 69,878 %. Schianto så som altid veltilpas og arbejdsglad ud og blev især belønnet for hans spektakulære øgninger. "Det var en svær arena at komme ind i, der var flere blomster, end der havde været til morgentræningen. Det gav uro, og Schianto blev lidt svær fortil" fortæller Sidsel Johansen. "Derfor fik vi lidt dumme fejl til at starte med, men jeg synes, at vi kom godt efter det, og jeg er rigtig godt tilfreds med vores resultat, og hvordan vi blev placerede. Hvis jeg skal nævne et højdepunkt i dagens ridt, er det vores galoppiruette til venstre." Begge de danske ekvipager er nu klar til Grand Prix Kür, der afvikles lørdag den 27. kl. 13.20. Finalen kan følges direkte på FEI TV. World Cup-finalen i springning afvikles også ved Gothenburg Horse Show, men her er ingen danskere kvalificerede.   Kilde: DRF  Anna Kasprzak (arkivfoto: JP-Photo)