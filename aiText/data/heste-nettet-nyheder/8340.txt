Ny hesteforskning om frygt og stress på vej
2011-12-09T13:39:47
Et nyt forskningsprojekt, lavet af en forskergruppe fra Aarhus Universitet med Janne Winther Christensen i spidsen, skal nu gøre os klogere på frygt, stress og indlæring hos heste. Projektet er delt op i to dele, hvoraf den ene skal undersøge om en hoppes påvirkning af sit føl kan have betydning for føllets udvikling og grad af frygtsomhed, mens den anden skal undersøge sammenhængen mellem stress, indlæring og præstation hos heste.   Hoppens indflydelse på føllets stressniveau Føl lærer utvivlsomt meget af deres mor, men påvirker hoppen også direkte føllets grad af frygtsomhed? Det vil Aarhus-gruppen nu se nærmere på. Janne Winther Christensen har tidligere påvist social transmission hos heste. Det betyder bl.a. at en rolig hest kan påvirke en nervøs hest til at blive roligere, også når den mere nervøse hest efterfølgende er alene. Det er dog samtidig påvist at en enkelt rolig unghest i en gruppe, ikke kan påvirke resten af gruppen til at blive rolig eller mindre frygtsom. Social transmission foregår altså blandt heste, dog med begrænsninger.   Forskergruppen vil nu undersøge sammenhængen mellem frygtsomhed og stressfølsomhed mellem hoppe og føl. De vil desuden undersøge, om en tidlig påvirkning af føllet via hoppen, kan reducere frygtreaktioner både i følperioden og senere i livet. Tidspunktet for påvirkningen af føllet er ikke tilfældigt valgt. Påvirkningen skal nemlig i forsøget ligge meget tidligt i føllets liv, mens dets frygtreaktioner endnu ikke er fuldt udviklet, og det endnu er meget påvirkeligt af hoppen. Miljøforandringer i denne tidlige fase af livet, kan have stor betydning for hestens efterfølgende reaktioner.   "Det har ikke tidligere været undersøgt, om social transmission af tilvænning og reduceret frygtsomhed er mere effektiv i en tidligere, mere modtagelig alder, dvs. før føllets naturlige frygtsomhed er fuldt udviklet. Såfremt føllet får reduceret sin frygtsomhed tidligt i livet, kan det have langvarige og måske endda livsvarige effekter", siger Janne Winther Christensen.   Hvad betyder stress for indlæring og præstation Den anden del af projektet fokuserer på hestes påvirkning af stress. Forskergruppen fra Aarhus Universitet har for nylig påvist en sammenhæng mellem hestes stressreaktioner og deres indlæringsevner i en praktisk test. Således havde de mest nervøse heste også den dårligste indlæringsevne, og dermed den dårligste præstation i den praktiske test. Sammenhængen skal nu undersøges nærmere, så der nemmere kan laves en direkte kobling til daglig træning og præstation hos konkurrenceheste.   Projektet udføres i samarbejde med Københavns Universitet, University of Bristol i England og University of Veterinary Medicine i Østrig og er støttet af midler fra Det Frie Forskningsråd | Teknologi og Produktion.       Kilde: Det Jordbrugsvidenskabelige Fakultet, Aarhus Universitet