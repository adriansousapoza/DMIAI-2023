Fuld fart på heste og ryttere ved Paint DM
2012-08-13T07:48:37
Der var fart over feltet lørdag eftermiddag da Reining klasserne blev afviklet til Paint DM på Louiselund i Haderslev. Der var flere reiningklasser, men desværre ikke ret mange ryttere tilmeldt. Om det er fordi at Paint folket gør mest i Pleasure og Hunter eller om reiningrytterne simpelthen er blevet hjemme vides ikke, men faktum er at der var flest ryttere i NRHA klasserne og SPB klassen.   Selvom det ikke blev til mange ryttere i klasserne var der alligevel nogle fine ridt at se på, og stemningen bliver ofte anderledes når reiningrytterne går på banen. TIl reining er det tilladt, ja nærmest forventet, at man hujer og kommer med tilråb til ekvipagen under ridtet. Dog havde flere undervisere og forældre taget den et skridt videre og stod direkte og talte højt for rytteren i deres spins, og råbte programmet ud så rytteren kunne huske det. Om det skal til at være kotyme skal jeg ikke kunne sige, men det er en ærgelig tendens. Undervisningen bør, som i de andre dicipliner, foregå hjemme, og glemmer man sit pattern, ja så er det jo nu en gang sådan at så bliver man diskvalificeret.   Dette skete for hele Amt SPB Reining All Ages klassen. Her blev alle tre ryttere diskvalificeret på grund af fejl.   Dagens absolutte bedste ridt blev leveret af to ekvipager, Knud Andersen med sin Custom Cutter Girl, og Emilie Bendix Christensen med JK Charlies Smartcut. Dem glæder vi os naturligvis til at se igen til Quarter DM i næste måned.   Det bliver spændende at følge Paint stævnerne videre frem, og se om fokus fortsat vil ligge på Pleasure, Hunter og Showmanship frem for speed dicipliner som eksempelvis Reining. Hvad end det ender med er et ihvertfald sikkert, Paints er nogle smukke heste med blikfang, der bestemt kan bruges til lidt af hvert.    