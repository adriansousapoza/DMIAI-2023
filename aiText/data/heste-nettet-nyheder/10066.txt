Hvad er normen for din hest?
2013-07-10T10:24:18
Som ejer bør du løbende tjekke hestens velbefindende. Noget af det du bør vide, er hestens temperatur, puls og vejrtrækningsinterval. Selvom der findes generelle normer for heste, er det godt at have styr på, hvor din hest ligger i forhold til normerne.  At måle, temperatur, puls og hestens respirationsrate er væsentlig information, såfremt du oplever at hesten ændrer adfærd og du er i tvivl om du skal ringe og konsultere dyrlægen. Ligeså er det nyttigt at kunne oplyse dyrlægen om målingerne, inden I beslutter jer for, om det er nødvendigt at dyrlægen kører ud og tilser hesten, og er det en krisesituation er det ligedes en hjæp til hurtig assistance.  Selvom alle heste ligger inden for et norminterval for temperatur, puls og respiration, er der imidlertid individuelle forskelle fra hest til hest. Det kan derfor anbefales, at du tager nogle gentagne målinger på din egen hest, og beregner gennemsnittet heraf. Målene noteres ned i en notesbog, som gemmes i dit staldapotek, så du ved hvor du har dem.   Ved at foretage din egen måling, opnår du et præcist mål for, hvad der er normalt for din hest, og du kan lettere vurdere, hvor meget målene afviger fra deres normale leje, hvis du måler igen i forbindelse med, at der er noget galt med hesten.   Normallejet for raske udvoksede heste ligger typisk indenfor følgende intervaller:  Temperatur: 37,5-38,5 grader Celsius Hvilepuls: 28-44 slag i minuttet Respirationsrate (i hvile): 8-14 vejrtrækninger i minuttet   