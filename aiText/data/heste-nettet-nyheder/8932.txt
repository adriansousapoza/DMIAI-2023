Travmand vinder klassisk galopløb 
2012-05-21T11:15:02
En tilfældighed afgjorde, at Aage Sørensen blev ejer af netop Florence Graye, der søndag eftermiddag vandt årets første klassiske løb i Skandinavien. Aage Sørensen har tidligere haft både trav- og galopheste, men Florence Graye er hans første hest i mange år. Efter at have fejret store triumfer med sine travheste for år tilbage, havde Aage Sørensen ikke heste i mange år. Men en dag fik han lysten igen og spurgte træner Bent Olsen, om han havde en hest til salg. Det havde træneren fra Klampenborg selvfølgelig, endda flere, og Aage Sørensen kunne selv vælge. »Det kunne jeg ikke, så jeg bad Bent om at vælge for mig, og det blev altså Florence Graye,« fortæller Aage Sørensen. Bent Olsen valgte rigtig, for søndag eftermiddag på Klampenborg Galopbane vandt Florence Graye et af årets mest prestigefyldte løb, Mowerinaløb for treårige hopper, hvor der både var 100.000 kroner i førstepræmie og en smuk sølvpokal i ærespræmie. »Det er et problem med pokalen, for den skal jo pudses,« spøgte Aage Sørensen i vindercirklen. Han har hele sit liv boet ved travbanen i Charlottenlund, og som yngre både ejede og kørte han travheste. Den bedste var Kamsin Ferle, som han købte for 20.000 kroner for siden at sælge den for en million kroner til Italien, hvor han havde vundet løb med den. Hingsten skulle i avlen, mente de nye ejere. Senere fik han både en travhest og en galophest, som hed Cannon Row. Normalt lægger ejere af væddeløbsheste store planer for deres hestes fremtid, men ikke Aage Sørensen: »Min eneste plan er, at hesten skal have nogle gulerødder. Planlægningen af hendes karriere lader jeg Bent Olsen om,« smilede Aage Sørensen.Af Hestesportens Medier  En glad Aage Sørensen modtager Florence Graye i vindercirklen efter sejren i Mowerinaløb. Til højre for ham er det Bent Olsen, til venstre hestens trækker. Rafael Schistle red. Foto: US Photo.