Internationale topryttere til NM i Military
2011-06-28T20:15:02
Arrangørerne bag Grand Vitara Nordic-Baltic Eventing Championships 2011 kan se frem til et rekord stort antal ryttere til det nordiske mesterskab. Hele 150 ekvipager, heraf flere internationale topryttere, kommer til start ved stævnet, som foregår i Bernstorffsparken i Charlottenlund og på Kirkehavegård i Gilleleje fra den 8.- 10. juli. Aldrig før har interessen for nordisk mesterskab i military været så stor. I alt 150 ryttere fra syv nationer har meldt deres ankomst til hvad der bliver det største internationale militarystævne, som er afholdt i Danmark. Landshold fra Danmark, Norge, Sverige, Finland, Estland og Lithauen dyster om de nordiske mesterskaber for ponyer, junior/young riders og seniorer. Men også Tyskland sender stærke ryttere, som deltagere i to åbne internationale klasser CIC1* og CIC2*. OL-, VM- og EM-ryttere på startlisten De danske ryttere, som vandt hele fem guldmedaljer til sidste års nordiske mesterskaber, kan i år forvente benhård konkurrence fra de andre lande. To af de baltiske lande, nemlig Estland og Lithauen stiller for første gang hold til de nordisk-baltiske mesterskaber. Sverige sender bl.a. Victoria Carlerbäck og Malin Larsson, som har redet VM og OL for Sverige. Også Young Rider Christoffer Forsberg, der trods sin unge alder allerede har redet konkurrencer på det højeste internationale 4-stjernede niveau, kommer til Danmark for at forsvare de blå/gule farver. Tyskland sender nogle meget erfarne ryttere, som både har vundet OL og VM til de åbne internationale klasser. Kai Rüder kommer med bl.a. hesten Saaten-Unions Charlie Weld, der i 2009 vandt ungshestenes VM i military for 7-årige og for nylig vandt sin første CCI3* i Bramham, England. Også tyske Peter Thomsen, der var OL-deltager i 2008, tager sammen med sin hustru, Kirsten Thomsen, flere heste med til København. Danmark er heldigvis godt repræsenteret med ryttere som har god international erfaring fra store stævner inkl. VM, EM og World Cup. På startlisterne finder man blandt de mange stærke danske ryttere May-Britt Kattrup, Mia Hastrup, Lærke Larsen, Morten Haugaard og Louise Nielsen. Flotte præmier De mange tilmeldinger gør selvfølgelig at konkurrencen om placeringerne bliver både spændende og uforudsigelig. Og så bliver der, takket være stævnets meget stærke og gavmilde sponsorer, præmier til en værdi af mindst 150.000 kr. at ride om. Arrangørerne glæder sig til at byde både ryttere og publikum velkommen til tre dage med fantastisk ridning og knivskarp konkurrence. Dressur og den afgørende ridebanespringning foregår i Bernstorffsparken (fredag den 8. juli og søndag den 10. juli) mens det udfordrende og spændende terrænridt finder sted lørdag den 9. juli på en nyanlagt terrænbane i Gilleleje. En helt unik og meget smuk terrænbane, hvor publikum fra ét sted kan se 95% af alle terrænforhindringerne og dermed følge de mange ridt og konkurrencen på aller tætteste hold. Der er fri entré alle dage. Se mere om stævnet og se bl.a. tidsplaner og startlister på www.nordic-eventing.dk Kilde: Pressemeddelelse