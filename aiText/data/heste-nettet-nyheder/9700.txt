Ulrik Gerstorf Sørensen ny junior-/ungrytter-landstræner i dressur
2013-01-21T10:56:36
Det bliver den tidligere norske ungdomslandstræner i dressur, Ulrik Gerstorf Sørensen, der fremover skal stå i spidsen for de danske junior- og ungrytterlandshold. Med øget fokus på talentmassen i bredden og støtte og rådgivning i rytternes hjemlige træningsmiljø skal Ulrik styrke og udvikle den danske ungdomsdressur på eliteplan.   Erfaren landstræner i spidsen for junior- og ungrytterne Gennem syv år har Ulrik Gerstorf Sørensen været landstræner for den norske ungdomselite i dressur - som pony- og juniorlandstræner fra 2005 til 2007, hvorefter han ungrytterne også blev tilknyttet ungrytterne frem til 2012. Nu skal han stå i spidsen for de succesfulde danske junior- og ungrytterlandshold, der de seneste år har høstet stribevis af medaljer ved internationale mesterskaber. "Jeg glæder mig til at komme i gang og bygge videre på det gode arbejde, der har lagt bunden for det høje niveau, som dansk ungdomsdressur er på. Jeg vil især lægge fokus på at spotte talenterne i bredden, så vi kan få en stærk og bred bruttotrup. Fokus skal især lægges på sparring med rytterne, deres forældre og trænere, for det er i den daglige træning talentet styrkes og udvikles. Vi skal i fællesskab sikre, at rytterne får lagt realistiske trænings- og stævneplaner, så de også bliver i stand til at indfri deres målsætninger. Det vigtige er, at udvikle de unge mod en stærk seniorkarriere, samtidig med at vi fortsat skal ligge helt i top internationalt", siger Ulrik Gerstorf Sørensen.   Fokus på talentarbejde og hjemmemiljø "Ulrik er en stor trænerkapacitet, og vi er glade for, at han har sagt ja til at videreføre den store udvikling, som dansk junior- og ungrytterdressur har været igennem de seneste år. Ulrik har stor erfaring med at arbejde med talenter og eliten indenfor netop denne aldersgruppe, og hans trænervirke ligger godt i tråd med de målsætninger og den strategi, vi hår for udviklingen af dressuren", siger Jens-Erik Majlund, generalsekretær i Dansk Ride Forbund. Ulrik Gerstorf Sørensen blev eksamineret berider i 1992, og til daglig driver han Skanderborg Ridecenter med sin kone og parrets to børn.   Målsætninger for dansk ungdomsdressur En væsentlig forudsætning for de unge danske dressurrytteres gode resultater er de systemer, der er bygget op omkring de enkelte ryttere i den daglige træning i klubberne med deres trænere og den store støtte fra familie og andre personer omkring rytterne. Landstrænerens væsentligste opgaver bliver at støtte op om rytternes udvikling i dette miljø. Det betyder, at landstrænerens primære rolle og væsentligste opgave bliver at støtte op om rytterne og fungere som sparringspartner for både dem, deres daglige træner og forældrene. Landstræneren skal aktivt bidrage til, at de unge mennesker i deres daglige træning rider i et konstant systematiseret og disciplineret træningsforløb, som danner grundlag for opnåelse af de langsigtede mål med talentudviklingen. Landstræneren skal derudover arbejde for at sprede talentudviklingen til de regionale niveauer, og en væsentlig opgave i den forbindelse bliver at gennemføre regionale talentsamlinger og støtte op om klubbernes talentarbejde.   De lagsigtede mål for Dansk Ride Forbunds talentudvikling er:  ? at skabe seniorryttere, der har ridemæssige kompetencer blandt de allerbedste i verden. ? at skabe en talentudvikling, der giver muligheder for at udvikle rytterne maximalt til det niveau, som de har ressourcer og ambitioner til. ? at skabe en talentudvikling, hvor de enkelte ryttere og deres omgivne system kender udviklingsvejen til den internationale elite. ? at de unge mennesker gennem ridesporten får styrket et bredere spektrum af deres kompetencer, og udvikler sig som hele mennesker - og ikke kun som ryttere. ? at talentudviklinger sker med udgangspunkt i Aldersrelateret Træning.   Kilde: DRF    Ulrik Gerstorf Sørensen (arkivfoto: JP-Photo)