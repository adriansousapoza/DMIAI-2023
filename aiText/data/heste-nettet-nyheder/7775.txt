Dramatik i prinsessens ærespræmie
2011-06-03T15:30:02
Prinsesse Benediktes Ærespræmie blev mere spændende og dramatisk en normalt, da der blev nedlagt protest mod vinderen, Fabiola, som dog fik lov til at beholde sejren og æren.  »Et fantastisk flot opløb med mange heste tæt sammen,« sagde HKH prinsesse Benedikte efter afgørelsen på hendes ærespræmieløb for de kvindelige amatørryttere, som blev løbet torsdag eftermiddag på Klampenborg Galopbane.  Der gik dog nogen tid, inden hun kunne uddele sin ærespræmie til den vindende rytter, Amanda Harbjerg fra Aarhus, da en af de øvrige ryttere nedlagde protest mod den vindende rytter.  Voldgiften afviste dog protesten, og dermed blev løbet en dobbelttriumf for træner Bettina Wilson, som også træner andenhesten gennem mål, Zazoo, der blev redet af Rikke Munk Sørensen fra Aalborg.  Der, hvor Prinsesse Benedikte opholdt sig, kunne hun ikke se, episoden i opløbet, som medførte protesten: »Men jeg regner med, at voldgiften selvfølgelig har gjort sit arbejde,« sagde prinsesse Benedikte, der forventer at være på Klampenborg Galopbane igen til næste år: »Det er altid sjovest, når jeg selv kan være her, for det er så festligt med de mange heste og ryttere, og en stor glæde, at der i år var hele tolv med. Så vi planlægger løbet ud fra, at jeg kan være til stede,« fortalte prinsessen. Voldgiften var rigtig For den vindende rytter, Amanda Harbjerg, var der ikke tvivl om, at voldgiften var i sin gode ret til at undersøge løbet: »Vi lå inde ved rail, hvor han prøvede at trække ud i banen. Jeg havde pisken i den forkerte hånd og brugte så tøjlen til at rette ham op med. Da vi kom foran, trak han igen ud i banen, fordi han søgte ud mod sin staldkammerat Zazoo, men jeg er ret sikker på, at vi ikke generede nogen,« sagde den 26-årige amatørrytter, der her vandt sit niende løb i karrieren.  Rikke Munk Sørensen, der red Zazoo, tog nederlaget med godt humør: »Sidste år var det mig, der var heldig og vandt med det en hals, så det er helt i orden,« sagde Rikke Munk Sørensen, der også roste træner Betina Wilson for et godt stykke trænerarbejde.