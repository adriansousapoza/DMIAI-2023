Universitetsuddannelse i Aarhus tiltrækker unge med interesse for heste    Portræt
2011-04-02T13:00:01
En betydelig andel af de studerende på bacheloruddannelsen Jordbrug, fødevarer og miljø fra Aarhus Universitet har hest eller interesse for heste, fortæller de studerende - og interessen for uddannelsen blev senest bekræftet på messen Hest & Rytter. 23-årige Katrine Siersted er en typisk studerende på universitetsuddannelsen Jordbrug, fødevarer og miljø på Aarhus Universitet. Hun har siden fem-seks-års alderen haft ridning som sin store hobby. Livet med heste har blandt andet budt på egne heste, konkurrencer på distriktsplan og i tre måneder i USA som rytter i en dressurstald. Katrine Siersted er typisk på den måde, at mange af hendes medstuderende har samme interesse som hende.  - Jeg læser på andet år af uddannelsen. På den første årgang på den nye uddannelse, der startede i 2008, var der nogle få af de studerende, som havde heste som hobby. På min årgang er vi en god håndfuld ud af cirka 20 studerende, og på den nyeste årgang af studerende er der rigtig mange af de studerende, der enten har egen hest eller har interesse for heste, fortæller Katrine Siersted, der er opvokset på et nedlagt landbrug ved Hadsten, tæt på Aarhus.  I dag er interessen for heste intakt, men nu nøjes hun med at hjælpe en hesteavler ved Silkeborg et par gange om ugen og arbejder i butik med foder og udstyr til heste. Det meste af kalenderen er fyldt ud med studier, som hun altid har vidst skulle have en berøringsflade med landbrug, natur, miljø og dyr. Og det ønske, har hun fået indfriet.  - Uddannelsen har en god kombination af teori og praktiske øvelser. Samtidig lærer man ting, som også har indvirkning på opfattelsen af heste. Vi lærer om fysiologi og adfærd og har fokus på produktionsdyr, men vi har også bøger om heste. Så jeg synes helt klart, at der er meget i uddannelsen, som appellerer til heste-interesserede, siger Katrine Siersted og henviser til, at der også udføres egentlig forskning med brug af heste på Forskningscenter Foulum ved Viborg, der er en del af Aarhus Universitet.  Et af de aktuelle forsøg på centret blev fremvist på Hest & Rytter i marts, da uddannelsen Jordbrug, fødevarer og miljø havde en stand på messen. Et forsøg med tøjletræk var et stort trækplaster.  - Der var rigtig mange besøgende på vores stand, der var interesseret i forsøget, som blev fremvist, og mange spurgte også til uddannelsen, siger Katrine Siersted, der satser på, at uddannelsen, som for hendes vedkommende også kommer til at omfatte en kandidatdel på to år - munder ud i en karriere som rådgiver i landbruget.