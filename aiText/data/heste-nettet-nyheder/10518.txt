Breyer Heste Show (modelheste)
2014-02-16T07:29:28
Denne kølige lørdag i februar, hvor naturen nærmest er frosset fast og næsten al håb om, at det nogensinde skal blive lunt og lyst igen, er ude, har jeg sat kursen mod Hesingør, hvor Gitte Christensen, indehaver af Horsefair.dk (tidl. Gila Horsefair), har indbudt samlere og fans af Breyer modelheste til Heste Show. På denne lørdag er der syv deltagere, i alle aldre, som har taget kufferter fulde af heste med, samt masser af godt humør og varme smil.      Lejligheden summer af liv, inden første klasse af ca. 20 klasser den lørdag startes. Snakken går om farver, racer, former, udstyr, navne, og drømme om modelheste, man gerne vil eje, blandet med snak om de levende, firbenede modeller. Altså præcis som en hyggelig dag i rytterstuen, sammen med andre, der er vilde med heste.   I hver showklasse kan hver deltager stille op med 2-3 heste. Breyer Modelheste findes i tre forskellige serier, i et væld af racer og farver, samt muligheden for at "cosumize" sine heste. Dvs. male dem eller ændre på dem, så de bliver præcis som man vil have dem. Dette åbner for adskillige mulige kategorier i showsammenhæng, og det er da blot op til fantasien (og tiden) at begrænse antallet af klasser.   Alle deltagere afgiver point efter et simpelt pointsystem, og der kåres en vinder i hver klasse. Mellem klasserne ligger deltagerne i fast rutefart mellem showbordet og de anviste staldpladser. Flere af klasserne appellerer til kreativiteten, herunder klassen "Fastelavn" og klassen "Udstyr". Det er ikke et krav, at udklædning/udstyr er hjemmelavet.      Det er således en interesse, hvor alle kan deltage i en del af heste-verdenen, og måske vinde en lille præmie, selv om man ikke har nogen levende hest til rådighed. Som i alle andre show-sammenhæng, betaler man deltagergebyr. Dette giver bl.a. en vis seriøsitet omkring konkurrencen, men uden, at det går op i konkurrencenerver, eller kun bliver til hygge.   Dagen krydres med masser af hygge, latter og hestesnak. For en del af deltagernes vedkommende, er det første gang, de deltager, men trods forudgående nervøsitet, finder de sig hurtigt hjemme blandt de mere garvede deltagere, i Gittes hyggelige, gæstfrie hjem.   Breyer Heste Show er store begivenheder i udlandet. Her i Danmark afholdes der ca. 2 show om året, som begge strækker sig over en weekend. Weekenden byder da også på andre aktiviterer, fx "costumizing" og en mundfuld frisk luft. Det er 14-15 år siden, første show blev afholdt. Der er ikke nogen officiel form, showene skal afholdes efter. Det er helt og holdent op til arrangøren. Hvis man godt kunne tænke sig at lave noget mere seriøst med sin samling af modelheste, selv om det ikke lige er Breyer-heste, kan man frit bruge idéen, og selv lave sit eget hesteshow med sine venner, ligesom man man "costumize" sine modelheste. Disse mørke, kolde vinterdage er oplagte til indendørs sysler.   Kunne du tænke dig at deltage, eller blot vide mere, finder du kontaktinformation på www. http://horsefair.dk eller på Facebook (Gila Horsefair), hvor du også kan få kontakt med andre, der samler på Breyer Modelheste.  