Rytterdyst på Stevns
2017-06-09T10:00:01
Stevns' bedste ryttere skal kåres Traditionen tro skal der igen i år kåres en Stevnsmester i dressur og spring, og derfor inviterer Stevns Rideklub alle de lokale rideklubber til at kæmpe om titlen og de flotte præmier. Stevnsmesterskabet løber af stablen d. 17.-18. juni på Stald Vesterskov, Trommeslagervej 20 i Store Heddinge.   Det er vel næppe nogen hemmelighed, at der på Stevns er rigtig mange heste og masser af ridesport. Faktisk ligger der hele fem rideklubber under Dansk Rideforbund i Stevns Kommune, der flere gange om året afholder konkurrencer, kurser og andre sociale aktiviteter. Traditionen tro mødes ryttere og heste fra alle fem rideklubber til det årlige mesterskab, hvor der rides om titlen som Stevnsmester i dressur om lørdagen og Stevnsmester i spring om søndagen. Der kåres både en Stevnsmester for ponyryttere og hesteryttere i begge discipliner. Stevns Rideklub er vært til arrangementet, og lover flotte præmier til både 1.,2. og 3. pladserne i mesterskabsklasserne, samt æresdækken til vinderne. Desuden gæster klubbens meget populære speaker, Svend Speaker, også stævnet, og med ham bag mikrofonen er der garanteret underholdning for både deltagere og publikum.   - Da vi afholdte vores forårsstævne var det Svend Speaker, der havde fingeren på pulsen gennem hele weekenden - og det gjorde han med god stil med både interviews og livesendinger på Facebook. Vi er derfor rigtig glade for, at han også kommer og guider alle sikkert igennem Stevnsmesterskabet, fortæller Stevns Rideklubs næstformand Andrea Marchsteiner, der opfordrer alle, der gik glip af sidste stævne, til at klikke forbi klubbens facebookside, og opleve Svend Speakers reportager fra weekenden.   Ridning er for alle Selvom weekendens helt store tilløbsstykke bliver mesterskabsklasserne, så byder stævnet også på masser af andre klasser på forskellige niveauer. Stevns Rideklub har sørget for at alle kan være med, og har derfor åbnet op for helt begynderklasser med lavt indskud, der giver helt nye ryttere mulighed for at prøve kræfter med konkurrenceridning i trygge rammer og med en hjælper på banen. - Ridning er for børn og voksne i alle aldre, og i vores rideklub gør vi meget for at give alle en god oplevelse på stævnebanen. Vi hjælper hinanden og humøret er altid i top - og så kan vi tilbyde de flotteste præmier fra vores sponsorer, fortæller Andrea. Under stævnet er rideklubbens cafeteria åbent, hvor man eksempelvis kan nyde en kop kaffe, kakao, en sodavand eller lidt godt til ganen.   Tilmeldingen til stævnet med Stevnsmesterskabet er allerede åbne, og foregår via DRF GO!: go.rideforbund.dk/staevnekalender/ vis- staevne.aspx?EventId=Prop00028539 Du kan også læse meget mere om stævnet og klubben på http://www.stevnsrideklub.dk og facebook.com/stevnsrideklub. Sponsor Er du interesseret i at sponsorere en klasse eller en præmie til Stevnsmesterskabet, kan du kontakte klubben på sponsor.srk@gmail.com. Alle sponsorer bliver offentliggjort på facebook og over højttalerne i løbet af dagen.   Pressemeddelelse