Zangersheide kårer klon
2011-09-28T16:26:32
Det belgiske avlsforbund Studbook Zangersheide afholdt sideløbende med VM for ungheste i den forgangne weekend, deres årlige hingstekåring.  Forbundet kårede 20 hingste, blandt andet den 3-årige Chellano Alpha Z. Chellano Alpha Z er en klon af den afdøde hingst Chellano Z (Holst. e. Contender/Cor de la Bryére/Capitol I) der i 2006 gik bort i en alder af blot 11 år. Chellano Z var født af hoppen Fayence, en helsøster til den legendariske Corrado I og han leverede i sin relativt korte avlskarriere et stort antal af afkom der i dag konkurrer internationalt. I Danmark er sønnen Chellys Z kåret i Dansk Varmblod og var i 2009 fløjhingst i det springbetonede hold for 5-årige og ældre hingste.  Chellano Alpha Z er ikke den første avlsgodkendte klon i et europæisk sportshesteavlsforbund. Forud for ham gik klonen E. T. Cryozootech, en klon af Hugo Simons legendariske tophest. E.T. Cryozootech kåredes i 2009 af Zangersheide og kort efter af det engelske forbund AES (Anglo European Studbook). Hans første føl er allerede kommet til verden.  I kølvandet af kåringerne af disse hingste rejser mange nye spørgsmål sig for verdens hesteavlsforbund såvel som for de nationale rideforbund samt det internationale rideforbund FEI. Heste-Nettet.dk vil i den nærmeste fremtid berette nærmere om netop disse udfordringer og temaet kloning som helhed.  Zangersheide kårede ydermere den danskejede hingst Luganer (Hann. e. Landclassic/Ramiro's Son II/Langata Express XX). Luganer ejes og konkurreres i international sport af Rikke Haastrup Pedersen. Ekvipagen vandt bl.a. sølv ved dette års DM og har ved flere lejligheder repræsenteret Danmark på landsholdet ved forskellige nationsspringninger. Luganer er i forvejen kåret i DV og Hannover.