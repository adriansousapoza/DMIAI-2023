Nanna Skodborg Merrald ny DRF-mester for U25 i dressur
2013-06-12T13:50:51
Søndag red U25-rytterne 3. afdeling af DRF-mesterskabet i dressur, og her cementerede Nanna Skodborg Merrald og Millibar, at de er Danmarks bedste U25-ekvipage. Guldet blev redet hjem med en kür af høj sværhedsgrad. Daniel Bachmann Andersen holdt 2. pladsen og kunne dermed høste sølv, mens Sofie Jeppesen igen blev nr. 3 og dermed bronzevinder.   Nanna og Millibar viste guld-kür  Efter sejre i både 1. og 2. afdeling af mesterskabet havde Nanna Skodborg Merrald (HVL) og Millibar sat guldkursen ind, og ekvipagen skuffede da heller ikke i küren. Til tonerne af Emelie De Forest Grand Prix-vindersang leverede parret en kür af meget høj sværhedsgrad. Millibar brillerede med flotte øgninger og udtryksfuld passage og piruetter med god bæring. Ekvipagen blev klappet af banen af et begejstret publikum, og dommerne kvitterede også for en flot oplevelse med 79,73 %, og dermed var DRF-guldet hjemme.    DRF-sølv til Daniel Bachmann Andersen Til toner fra Michael Jackson leverede Daniel Bachmann Andersen og Donna Silver en harmonisk kür med flot passage og et rigtigt fint galopprogram. Programmet blev belønnet med 73,38 %, og med 2. pladser i både første og anden afdeling af mesterskabet, var der ikke tvivl om at sølvet gik til Daniel og den hvide hoppe.    Bronze til Jeppesen  Den regerende mesterekvipage, Sofie Jeppesen og Hedebos First As, var blevet nr. 3 i både første og anden afdeling, og den placering blev bibeholdt i küren, og dermed var bronzen sikret. Ekvipagen viste fin kür med udtryksfuld passage til 72,70 %.   Om DRF-mesterskabet for U25  DRF-mesterskabet i dressur for U25-ryttere afgøres over tre dage. 1. afdeling rides i Intermediaire II, mens 2. afdeling rides i U25 Grand Prix. De 15 ekvipager, der sammenlagt mellem 1. og 2. afdeling har det bedste resultat, går videre til 3. afdeling, der rides i kür. Den ekvipage, der sammenlagt efter alle tre afdelinger har det bedste resultat, vinder mesterskabet.   Resultater   Kilde: DRF