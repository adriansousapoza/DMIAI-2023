Pernille på ny guldjagt
2011-06-22T13:00:02
Den fynske travamatørkusk Pernille Rasmussen slog alle mændene i fjor, da hun vandt DM for Amatører. Kvinden, som snart er færdiguddannet fængselsbetjent, vil gerne hente en ny guldmedalje, men hyggen kommer i første række.  Det er normalt ikke ambitionsniveauet, der mangler hos 28-årige Pernille Rasmussen. Fynboen gjorde det slemme ved sine mandlige travamatør-kolleger, da hun sidste år vandt DM for Amatører på den lille hyggelige travbane på Bornholm. Men til weekendens DM, der afvikles på travbanen i Billund, skruer hun dog lidt ned for sine forventninger. Det er lidt andre værdier, som hun går efter. »Det er først og fremmest at få lige så gode oplevelser, som jeg fik ved at være på Bornholm sidste år. At vinde et DM med heste, som du overhovedet ikke kender på forhånd, kræver, at man i den grad er afhængig af held. Så mine ambitioner om at genvinde DM er meget små. De går mere i retning af at hygge mig«, siger en beskeden Pernille Rasmussen.Fra lille til stor Lørdagens DM for Travamatører tæller 15 modstandere til Pernille Rasmussen, og selv om travsporten stadig er domineret af mænd, så er hun dog ikke den eneste kvinde, som stiller op til DM. »Piger vil nok hellere deltage i ridetravløb, de såkaldte montéløb, og ellers stå på sidelinjen og være drivkraften bag. Og normalt står der en kvinde bag langt de fleste travheste, som i dag løber rundt på landets travbaner«, siger hun. Pernille bor sammen med Lone og deres lille dreng Magnus lidt syd for Odense, og her deles de to kvinder ligeligt om at passe og træne de fælles travheste, men at køre væddeløb er primært Pernille Rasmussens job. »I den daglige træning hjælper vi hinanden. Lone er normalt den, som på løbsdagene spænder hestene for og i ro og mag sørger for, at udstyret er det helt rigtige. Jeg er nok mere bidt af farten og spændingen ved at køre løbene. Jeg hader simpelthen at stå på sidelinjen og se hjælpeløst til«, siger Pernille Rasmussen, som inden længe er færdig med sin uddannelse som fængselsbetjent fra statsfængslet i Nyborg. Fra lille til stor Når årets DM skal afgøres med tre køreture til hver af deltagerne, så sker det på det landets største travbane i Billund med sine 1.200 meter. Dermed kommer mesterskabsdagen til at stå i stor kontrast til sidste års DM-bane på Bornholm, hvor hver omgang blot er 580 meter. »På Bornholm var jeg simpelthen nødt til at tælle antallet af omgange for at være sikker på ikke at køre opløb en omgang for tidligt«, kommer det med et stort grin. I Billund skal man heller ikke køre for tidligt, for her er opløbet rigtigt lang. Men i Billund får alle normalt chancen og pladsen til sit slutangreb, men det var langt fra tilfældet på Bornholm. »Får jeg tildelt heste på lørdag, som har en god speed, så gælder det om at holde sig i skindet længst muligt«, siger Pernille Rasmussen, men det er hun både defensiv og offensiv i en sulky er hun faktisk rigtig god til. Så sent som i lørdags på hjemmebanen Royal Canin Arena varmede Pernille Rasmussen op til DM med at vinde med en hest, som aldrig tidligere i sin væddeløbskarriere havde vundet løb. Så selvtilliden fejler altså ikke noget. Fynbo som konkurrent Som hobbykusk har Pernille Rasmussen i gennem flere sæsoner til tider kæmpet hårdt om sejrene på væddeløbsbane i Odense. Og ofte mod rutinerede Bjarke Christensen. Med sine 51 år kunne han sådan set godt være far til Pernille. De to er dog rigtig gode venner, og deres familier bor faktisk ikke ret langt fra hinanden. Bjarke Christensen er også med i DM og er som altid, når det kommer til væddeløb, en yderst kompetent konkurrent. »Bjarke er en snu ræv, som kender gamet og ved lige nøjagtig, hvornår han som kusk skal angribe eller lade være. Han er dygtig til heste generelt og har personligt lært mig mange ting, så ham skal man have fuld respekt for. Jeg kan sagtens se ham vinde DM«, siger den forsvarende Danmarksmester, som på trods af fine resultater som amatør endegyldigt har lagt tidligere planer om en professionel tilværelse som træner og kusk på hylden. »Jeg har det rigtigt godt som amatør, hvor jeg i den grad for opfyldt mine behov som hestepige. Skulle Lone og jeg have lyst og råd til at købe en ny hest, så kan vi det og skal ikke spørge andre eller være afhængig af, at de træner den. Vi klarer det hele selv«, slutter hun. Af Teit Rasmussen, Hestesportens Medier