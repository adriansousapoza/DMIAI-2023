DM for seniorer og DRF-mesterskabet for junior/ungryttere i military afgøres i weekenden i Høsterkøb
2016-07-27T22:30:36
Den 29. - 31. juli er Sportsrideklubben for 6. gang vært for det populære internationale militarystævne; Copenhagen Eventing. I de to internationale klasser CIC1* og CIC2* bliver der også kæmpet om hhv. DRF-mesterskabet for junior/ungryttere og DM for seniorer. Dressur og ridebanespringning afvikles fredag og lørdag i den smukke Bernstorffspark i Gentofte, og det afgørende terrænridt afvikles søndag på Lundegården i Høsterkøb.   Oplev flot ridning og skønne omgivelser Der er store oplevelser i vente for publikum, som lægger vejen forbi stævnet. Fredag og lørdag står programmet på dressur og ridebanespringning i Bernstorffsparken ved Gentofte, mens søndagens afgørende terrænridt finder sted på familien Martinsens smukke ejendom Lundegården i Høsterkøb. Søndag kan alle der har lyst komme med en guide rundt på terrænbanen i Høsterkøb og få en spændende introduktion til militarysporten. Første tur starter kl. 10:15 (CIC1*) og anden tur kl. 13:15 (CIC2*). Mødested ved siden af madboden på terrænbanen ca. 10 minutter inden turen starter.   Der er gratis adgang alle dage, men parkering ved terrænbanen i Høsterkøb koster 50 kr. pr. bil. P-billetten er samtidig en lodseddel til lodtrækning om flotte præmier ved præmieuddelingen søndag eftermiddag. Læs mere om stævnet, se tidsplan og vejbeskrivelser på http://www.copenhagen-eventing.dk.   Subaru Cup om søndagen Søndag bliver der i samarbejde med Ishøj Sportsrideklub afviklet en afdeling af Subaru Cup på terrænbanen i Høsterkøb. Det kommer til at foregår på et særligt, lukket område tæt på 'den store' terrænbane. Subaru Cup er en stilturnering i terrænspringning, og formålet med cuppen er at introducere ryttere til militarysporten. Alle ekvipager bedømmes på stil og får point af en dommer.