Idrætsforeningerne lever og har det godt
2017-03-09T15:41:44
Ny stor undersøgelse blandt 3.631 idrætsforeninger viser, at idrætsforeningerne generelt har det godt og ser lyst på fremtiden.   Tiden er løbet fra foreningslivet, det er umuligt at skaffe nok frivillige, og udfordringerne står generelt i kø i de danske idrætsforeninger. Sådan synes det danske foreningsliv af og til præsenteret, men virkeligheden forholder sig helt anderledes.   Det viser en ny undersøgelse, som Center for forskning i Idræt, Sundhed og Civilsamfund på SDU har gennemført. 3.631 idrætsforeninger under DIF, DGI og Firmaidrætten har svaret i den store foreningsundersøgelse, og generelt tegner der sig et billede af et foreningsliv, der kører godt. Langt hovedparten af foreningslederne ser optimistisk på fremtiden, når det gælder fremtiden for deres idrætsforening.   "Det er naturligvis en enorm god nyhed, at foreningslivet trives, selvom der ofte tegnes et modsat billede af foreningslivets ve og vel. Vi fornemmede dog godt, at vores mange foreninger rent faktisk ser lyst på fremtiden, fordi det er også det billede, vi møder ude i klubberne. Foreningsdanmark er fyldt med idrætsglade danskere, engagerede frivillige trænere og ledere og ikke mindst et væld af idrætstilbud," siger DIF's direktør, Morten Mølholm Hansen. Undersøgelsen viser også, at andelen af frivillige trænere på 60 år eller mere er femdoblet fra fire procent i 2004 til nitten procent i 2015. På ledersiden er andelen af 60+'ere tredoblet fra ni procent i 2004 til 26 procent i 2015. Udviklingen er sket på bekostning af en tilsvarende tilbagegang i andelen af frivillige i aldersgruppen 20 til 39 år, mens andelen af unge frivillige på under 20 år i samme periode har været stabil. Til det siger Morten Mølholm Hansen."Jeg hæfter mig ved, at vi stadig formår at rekruttere de helt unge under 20 år til leder- og trænerposterne i foreningslivet. Det er utroligt positivt, at de unge kommer ind og oplever glæden ved at have ansvar og lære fra sig i den idrætsgren, de dyrker. De lærer fra en tidlig alder demokratiets spilleregler i en idrætsforening, og det er meget vigtigt, plus at de forhåbentligt synes, at det er sjovt, at besidde træner- og lederposter," siger Morten Mølholm Hansen.   Læs rapporten via linket HER.Kilde: Dansk Ride Forbund