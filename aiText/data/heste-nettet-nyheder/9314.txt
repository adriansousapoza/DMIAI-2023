Rhea må gerne følge i familiens hovspor 
2012-08-23T11:02:01
Der kan skrives derbyhistorie, hvis den fireårige traver Rhea den sidste lørdag i august vinder Dansk Hoppe Derby. Så gør hun både sin mor og mormor kunsten efter. Den røde hoppe Rhea ved med stor sandsynlighed ikke, at både hendes mor og mormor har vundet det største travløb herhjemme for de fireårige hopper, Dansk Hoppe Derby. Men skulle hun alligevel vide det, kunne det måske animere hende til at gøre sit allerbedste, når hun på lørdag er med i dette års hoppederby. For ejerne - eller rettere sagt lejere - af Rhea kan familiens stolte traditioner let få forventningerne om et godt derbyresultat til at stige endnu mere. »Det kan man roligt sige, og det var også en af grundene til, at vi i kredsen omkring hende for snart to år siden valgte at lave et anpartsprojekt ud af Rhea. Målsætningen har hele tiden været at få hende kvalificeret til hoppederbyet, som hendes mor og mormor har gjort det og vundet,« siger talsmanden for Stald Rhea, Jan Bach, fra Højbjerg ved Aarhus. Rhea er i træning hos Aarhus-træner Henrik Lønborg, som netop var kusken, der er i 1997 vandt hoppederbyet med Rheas mor, Alfa GT.Andenplads gav sejr Starterne frem til hoppederbyprøven, der skulle afgøre, om Rhea gik videre til PEMA Dansk Hoppe Derby, har været brolagt med masser af uheld. Men Rhea viste i sidste øjeblik sin klasse og løste med en andenplads sin derbybillet. Faktisk skete der ting og sager i løbet, så dommerne efterfølgende valgte at tilkende Rhea sejren, da en konkurrent, som var før Rhea i mål, blev diskvalificeret. »Vi synes jo alle, at Rhea gjorde en fin figur i prøven, men vi har selvfølgelig stor medlidenhed med kredsen omkring Rosie Blue, der fik frataget sejren og en plads i hoppederbyet. Det var Rhea jo uden skyld i, men vi vil så have lov at glæde os over, at vi fik det held, som vores hest i tidligere løb har manglet,« siger Jan Bach med den diplomatiske mine på.Tribunetaget vil lette Stald Rhea består af travsportsentusiaster, som alle har eller tidligere har haft heste i træning hos professionelle Henrik Lønborg. Stald Rhea er fordelt på ti anparter, og heldigvis har stalden også option på at kunne leje hoppen af ejeren og opdrætteren, Bent Lindhardt, hele næste sæson. »Vi er meget stolte af, at alle har holdt ved og trofast har betalt deres regninger til tiden hver måned,« kommer det med et hurtigt grin fra Jan Bach, som glæder sig som en lille dreng til den kommende derbyweekend. »Det er nu, at det hele kulminerer med Rheas deltagelse i hoppederbyet. Vi har bestilt kasketter og vil møde talstærkt op på Charlottenlund Travbane, så du kan trygt regne med, at tribunetaget vil lette et par meter, hvis Rhea skulle gå hen og vinde hoppederbyet,« siger Jan Bach. PEMA Dansk Hoppe Derby går over distancen 2.000 meter og har en førstepræmie på hele 390.000 kroner.Af Hestesportens Medier  En række af Rheas lejere ved en tidligere lejlighed hjemme i Aarhus, hvor hoppen er hjemmehørende. Foto: Ole Hindby.