John Byrialsen i økonomisk krise   Opdateret
2013-08-14T22:05:05
John Byrialsens økonomi er i vanskeligheder. Det oplyses både af formanden for Dansk Varmblod, Jan Petersen i et interview til Ekstra Bladet den 12. august, ligesom det fremgår af Byrialsens to selskabers årsrapporter - Viegård Stutteri AP og Viegård Sport Horses APS for regnskabsåret 2011/2012.   I begge tilfælde har det ansvarlige revisionsselskab Centerrevision indstilet til, at generalforsamlingen ikke godkender årsrapporterne som følge af årsregnskabets manglende evne til at give et retvisende billede af selskabets aktiviteter. Grundlaget for deres anbefaling hvad angår stutteridriften er som det fremgår af rapporten "forbehold overfor varebeholdningens tilstedeværelse og værdifastsættelse, idet vi ikke kan fastslå hestenes værdi på grund af meget lav omsætningshastighed". Revisionsselskabet har med andre ord ikke kunne fastslå, hvor mange aktiver der reelt er i selskabet og har ikke kunne foretage en fysisk kontrol af hestenes tilstedeværelse og værdi.  Derudover stilles der spørgsmålstegn ved hele det regnskabsmæssige grundlag, som ifølge revisorene er behæftet med betydelig usikkerhed. Det fremgår også, at de interne kontroller i selskabet har været utilfredsstillende. Med andre ord, har der været rod i regnskaberne. Selskabet havde for regnskabsåret et negativt resultat på over 2 millioner kroner, og en negativ egenkapital på over 9 millioner kroner.  Viegård Sport Horses giver derimod et positivt resultat for regnskabsåret 2011/2012 på godt en halv million. Her er det dog oplyst, at der er taget et personligt lån i selskabet, hvilket er direkte i strid med Selskabsloven. En sådan overtrædelse kan ifølge selskabsstyrelsen være ansvarspådragende. Med andre ord betyder det, at en sådan overtrædelse potentielt er strafbar.   Opdatering fredag den 16/8 Det er ikke alene Viegårdens årsrapporter, der ikke ser for godt ud. Med en kortfristet gæld på næsten 40 mio. kr., er hesteavleren John Byrialsens tegnebog lige så udsultet som hans vanrøgtede heste, skriver Viborg Stifts Folkeblad.