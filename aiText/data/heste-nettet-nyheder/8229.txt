Festlig afslutning på Hubertussæsonen
2011-11-09T18:53:23
Årets Hubertusjagt i Dyrehaven blev afviklet i pænt vejr, en meget smuk skov og med en del dramatik.   Ca. 120 heste og ca. 30 ponyer mødtes i søndags ved Peter Lieps Hus inden starten på den årlige Hubertusjagt, jagthornsblæserne fra Gladsaxe Jagthornorkester varmede rytterne og de mange tilskuere op.   Det skønnes, at ca 30-40.000 tilskuere havde fundet vej til den smukke efterårsskov for at få en oplevelse med springende heste, rødklædte ryttere og ikke mindst ønsket om at nogle stykker ville falde i den kolde Magasindam.   Feltet blev ledet af master Mette Kaufmann med Niels Kattrup og Henrik Friis som sidemastere, forrest red de to ræve Chris Winther og Erik Laub, bagmaster Steen Lademann sluttede det lange felt af.    Foto: CS-Foto.dk   Igen i år var der gæster fra de andre jagtrideklubber rundt i landet og fra Irland Aden O`Connor.   Ruten for jagten var i år ændret lidt for at sikre de mest optimale bundforhold for hestene, også nogle af springene var nye. Der var udlagt flere store stammer, springene i Ulvedalene var i år smukke birkestammespring , hurtlerne op mod slottet var store brede granhurtler, og høstvognene var helt nye hestevogne med halmballer som pynt.    Foto: CS-Foto.dk   Jagten forløb fint med lidt dramatik ude på ruten i form af nogle afsidninger, som heldigvis kun gav lidt småskrammer. Den største dramatik var i Magasindammen, hvor ikke mindre end fire heste og to ponyer til publikums store begejstring, for en stund gav den som søheste. Alle våde heste og ryttere kom op til overfladen igen uden større skrammer.   Opløbet gav i år en meget sikker sejr til Kamille Dumong Erichsen på Harry Potter, på andenpladsen Bettina Halkeir på Cosmo, tredjepladsen gik til Jørgen Mortensen på Samurai og på fjerdepladsen kom Christian Levin på Lily.    Foto: CS-Foto.dk   Ponyopløbet blev vundet af Caroline Utzon-Rødbro på Mørbaks Doth, andenpladsen gik til Lærke Andersen på Cawello, tredie blev Simone Løvdal Buchardt på Chanel.    Foto: CS-Foto.dk   Vinderne blev hyldet på Erimitageslottets trappe, hvor præmierne blev overragt af HKH Prins Henrik med hjælp af prinsene Nicolai og Felix. Ponyhubertuskæden blev overrakt til Caroline af sidste års vinder Sandra Winther.    Foto: CS-Foto.dk    Foto: CS-Foto.dk   Hubertuskæden til vinderen i hestefeltet blev overrakt ved en fest om aftenen på Sølyst, hvor sidste års vinder Lone Friis måtte give den videre til dette års vinder. Kamille takkede og holdt en flot højtidelig og morsom tale, hvor hun bl.a. sagde: "min far gik, efter jeg var kommet i mål, hen i køen for at købe popkorn, da han kom tilbage kom nummer to i mål." Harry Potter var en flot og meget overlegen vinder.   Nu får hestene lov til at slappe lidt af, nogle tager til Hubertusjagt i Jylland og andre tager om små fjorten dage til Sudermühlen i Tyskland for at deltage i en stor efterårshundejagt.   Sportsrideklubben holder pause frem til begyndelsen af april bortset fra en enkelt vinterjagt den 7. januar 2012 i Dyrehaven.