2. behandling af hesteloven udsat
2016-12-16T14:44:56
2. behandlingen af hesteloven er blevet udsat til 19. januar, efter at der er blevet stillet spørgsmål om uddannelsen om beslagsmede. Det var ellers forventet at loven ville være færdigbehandlet og vedtaget inden årsskiftet.    Udsættelsen kommer af at Simon Kollerup fra Socialdemokratiet og Karina Due fra SF har stillet spørgsmål omkring den faglige uddannelse af beslagsmede. Karina Due har spurgt om "Kan ministeren oplyse, hvordan man i dag opnår licens til at sko heste, og hvor lang tid et kursus/en uddannelse tager?" og i tillæg hertil fulgte Simon Kollerup op med spørgsmålet "Ministeren bedes yde teknisk bistand til et ændringsforslag med bemærkninger til § 28, stk. 2, 1. pkt. i lov om hold af heste, der indebærer, at alene personer med den relevante faglige uddannelse dertil kan foretage beskæring og lægge beslag på heste. Det ønskes, at ændringsforslaget skal træde i kraft således, at der bliver en passende indfastningsperiode?"  Ministeren (Esben Lunde Larsen) har tidligere svaret at han ikke ser nogen grund til at skulle stille krav om at hestejere skal benytte beslagsmede, med forventningen om at hesteejere som udgangspunkt vil tage sig godt af sine heste og derfor sørger for at det er kompetente personer, der beskærer/skoer deres heste.     Arkivfoto. jp-photo.dk Kilde: fritidsmarkedet.dk