Cecilie Eriksen Danmarksmester i military
2017-07-17T00:13:15
I Høsterkøb ved Hørsholm var der i dag finaledag ved DM i military for seniors. Det blev Cecilie Eriksen, der med Calvin kunne hænge den velfortjente guldmedalje om halsen. Cecilie er i øvrigt akademirytter hos Firkløverets Springakademi, selvom hun er militaryrytter.    Allerede efter dressuren havde Cecilie lagt sig i spidsen, og efter en fejlfri tur på springbanen, var det "blot" nødvendigt at ride fejlfrit i terrænet, hvilket Cecilie lykkedes til fulde. De sluttede med samlet 45,3 straf, et godt stykke foran de næste i klassementet. Sølvet gik til Irene Mia Hastrup med Shjabrina med 59,0 straf, og lige efter kom Anne-Dorthe Møller, der godt nok havde leveret det næstbedste dressurresultat, men ærgerlige 11 fejl på springbanen gjorde at hun ikke holdt sin placering - men dagens fejlfrie tur i terrænet var nok til at de kunne hænge bronzemedaljen om halsen.  Fjerdepladsen gik til Camilla Sæbø Hansen med Zarthago.    Resultatet af mesterskabet kan ses HER.