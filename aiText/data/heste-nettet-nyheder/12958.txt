Yee Ha! Unghingstene var i hopla
2017-03-10T21:27:10
Som et led i bedømmelsen af de dressurbetonede unghingste til kåring ved Herning Horse Show, blev de sluppet løs inde i hallen i dag, og det nød hingstene tydeligvis   Hingstene løse i hallen De 3-årige dressurbetonede unghingste blev sluppet løs, en ad gangen forstås, inde i Equsana Arena som et led i kåringsforløbet. Nogle hingste blev lidt trykkede og forvirrede af opgaven, hvor piskeførerne vendte dem i ottetaller på banen, mens andre hurtigt fandt mening i opgaven og løste den med noget større overblik.   Fælles for dem alle var, at de rigtig fik sat tempo på galoppen på langsiden, og vi fik også set en del kåde bukespring og spark fra de unge hingste. Dommerne bruger bedømmelsen af hingstene løse til at danne sig et indtryk af hingstenes smidighed, vendbarhed og balance.   Opstemt publikum Der var mange publikummer i hallen og de honorerede samtlige hingste med en klapsalve, og så var der et par håndfulde hingste, som lige fik lidt ekstra piften og jubel med på vejen ud af banen.   Årets kollektion efterlader et godt og positivt indtryk på nethinden. Generelt er holdet præget af moderne hingste med et godt udtryk, og flere med et tydeligt hingstepræg. Gangartsmæssigt er der en god håndfuld hingste, som skiller sig ud med en særdeles funktionel bevægelse.   I morgen lørdag falder afgørelsen i holdet af 3-årige hingste, hvor kåringskommissionen foretager den første og eneste frasortering i holdet. De hingste, som i morgen bliver godkendt til afprøvning, skal så mødes søndag middag i kampen om at få det eftertragtede prædikat: præmiehingst.   Kilde: Herning Horse Show      I dag blev dressurhingstene vist løse i hallen og det nød de (Arkivfoto: Jp-Photo.dk)  