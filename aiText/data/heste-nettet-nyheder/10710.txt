Til alle jer der rider trakehnere!
2014-05-16T12:02:06
Trakehneravlsforbundet i Danmark vil gerne i kontakt med ryttere, der rider på renstammede trakehnere, med rødt hestepas.   Redaktionen har modtaget nedenstående opfordring fra Sportsudvalget under Trakehneravlsforbundet Danmark:   Til ryttere og ejere af trakehnere.   Kære ryttere og ejere   Hjælp os med at hype trakehneren - den eneste hesterace, der fra starten er udviklet og tænkt som ridehest.   Mange af jer tænker nok ikke over, at den dejlige hest I til daglig rider rundt på, er en ren trakehner. Trakehneravlsforbundet i Danmark (herefter TAF) vil gerne i kontakt med alle jer. Vi ved, at der er 500 - 600 renstammede trakehnere i Danmark med bordeaux hestepas. TAF vil rigtig gerne i kontakt med jer. Se mere på http://www.trakehner.dk. Vi lægger også et spørgeskema på hjemmesiden, som I meget gerne må udfylde, så vi kan komme til at vide mere om jeres ønsker.   Her i 2014 har vi allerede 3 arrangementer for jer, hvor vi håber at møde så mange af jer som overhovedet muligt. Sommerstævne i Ringsted den 28. Juni i dressur med klassifikationsklasser til championater og elitestævne. Alle kan være med. Der er fra 4-års gangartsklasse til S-dressur. Se mere og meld på DRF-Go, Se efter R-stævner og/eller dist. 5. Sommerstævne på Årsslevgården ved Aarhus den 29. Juni. Identisk med stævnet i Ringsted. Se mere og meld på DRF-Go, Se efter R-stævner og/eller dist. 5. Hoppekåring og endagsafprøvning af hopper afholdes samtidig ved begge sommerstævner. Har du en hoppe, der ikke er kåret, kan du gøre det her, uanset hoppens alder. Elitedressurstævne med årets dressurchampionater og eliteskue for hopper og føl den 22. - 24. August på Broholm. Kom og se årets bedste føl og hopper, og rid samtidig ved vores store stævne. De to bedste 4-års og 5-års er forhåndsudtaget til bruttotruppen til næste års UVM, så der kommer rigtig mange fine heste. Stævnet på Broholm kommer snarest på DRF-Go Du behøver ikke at være medlem af TAF for at starte ved vore stævner, men du skal være medlem af en rideklub under DRF.   Når du kommer til vores stævner, får du også en enestående mulighed for at kigge på din måske nye ridehest. Du kan se, hvor stor ridelighed, udstråling og energi, du får med en trakehner.   Vi afholder også hingstekåring og følskuer i løbet af året. Alle vores føl skal fx fremvises og bedømmes for at kunne optages i vores stambog, derfor kender vi vores race til bunds.   Er du i tvivl om din hest er en 100% trakehner, kontakt tina@piora.dk, så finder vi ud af det.   Vi glæder os til at se jer ved vore arrangementer.   Med venlig hilsen TAF Sprortsudvalget   