Firkløverets Springakademi har præsenteret ny coach i ridesporten!
2016-11-15T13:56:10
I weekenden blev der afholdt endnu en succesfuld clinic hos Firkløverets Sprinakademi på Barthahus Ridecenter i Nordsjælland. Clinic'en startede med et fantastisk foredrag hos sportscoach Kim Dietrichsen. Kim er ikke en hr. hvem-som-helst, da han har været svømmetræner for flere af de aller bedste danske svømmere herunder Jeannette Ottesen, som har vundet et hav af medaljer. Det sammen med hans uddannelse i idræt, sport- og idrætspsykologi har givet ham mange redskaber at arbejde med. Det var et foredrag, hvor man ikke et eneste øjeblik faldt hen. Kim havde mange spændende historier at fortælle fra sin tid som elitetræner, og samtidig blev historierne brugt til at illustrere hvordan man får udnyttet sit bedre jeg og fortælle hvad der skal til, hvis man vil blive den bedste. At blive den bedste gælder ikke kun sportsmæssigt - det kan lige så vel være i andre dele af livet såsom arbejde, studier eller livet generelt. Alt dette står der mere om lidt længere nede i artiklen. Denne weekend var det de yngre ryttere, som fik undervisning af Maria Gretzer. Maria startede clinic'en med at fortælle om Peder Fredericssons minutiøse planlægning frem til OL i Rio, som fik sikret Peder en individuel sølvmedalje. Yderligere kom det også frem, at Firkløverets Springakademi har fået et helt igennem fantastisk sponsorat igennem hos Equipe - Equipe stiller til alle Firkløverets ryttere et fuldt sæt udstyr til en hest til rådighed, hvilket vil sige trense, martingal, sadel og pladegjord. Det er et sponsorat af helt sjælden kaliber og er ikke tidligere set i dansk ridesport! Efter foredraget fredag aften tog heste-nettet.dk en snak med Kim, for at høre lidt mere om ham og hvorfor han har valgt at blive en del af Firkløverets Springakademi. Kims baggrund er ret bred, da den startede med at han uddannede sig med en kandidat i idræt. Samtidig med denne uddannelse, tog han en master i sports- og idrætspsykologi. I 15 år arbejdede han som elitetræner i svømning, hvor han bl.a. har trænet Jeanette Ottesen og Rikke Møller Pedersen. For 5 år siden valgte Kim dog at skifte spor, og han arbejder nu som mentaltræner for både atleter, trænere og ikke mindst ledere i diverse virksomheder.  Kim Dietrichsen. Foto: Mikala Bagge Kim arbejder med en blanding af sport og mentaltræning mod ledelses- og teamudvikling. Til denne blanding svarer han: "I dag er min hverdag delt mellem to spor et hvor jeg arbejder med ledelses- og teamudvikling i virksomheder og den anden del der handler om sport og mentaltræning. Hvorfor jeg har valgt ikke kun at koncentrere mig om en enkel del, er kort og godt fordi de to ben holder mig skarp og supplere hinanden med redskaber, tanker og ideer."Hvordan kom du til at blive en del af Firkløverets Springakademi?"Det er en af de der lidt sjove historier. Min datter rider på en rideskole i Allerød, hvor jeg for en del år siden holdt et oplæg for deres springryttere. Jeg blev derforen dag kontaktet af ejeren af rideskolen, der havde snakket med René Holstein fra Firkløverens Springakedemi. Sammen blev de enige om vi skulle mødes og snakke om et samarbejde. Derfra så tog tingene fart." Hvad er dine ambitioner ift. at være en del af Firkløverets Springakademi?"Min vigtigste ambition er altid at gøre en forskel for de mennesker, jeg arbejder sammen med. Jeg ved godt det lyder som en kliché, men det er min drivkræft i alt hvad jeg laver! At se mennesker blomstre op og udleve deres drømme er super fedt af være en del af!"   Nu er svømmning en hel del anderledes end ridning - er der nogen punkter, hvor du regner med at skulle arbejde anderledes med en ride-atlet, eller er forventningen at det i det store og hele vil være det samme? "Jeg tænker ikke at to sportsgrene eller to mennesker er ens. Jeg tror det vigtigste er at tage udgangspunkt i den enkelte, at få snakket om hvor deres udfordringer ligger og ikke mindst hvilke evner vi kan udvikle sammen. Jeg plejer altid at sige at det ikke handler om at kurere sygdomme, men derimod om at gøre raske mennesker dygtigere og sætte dem i stand til at gøre ting, andre ikke kan."   Er der noget specielt ved rideverdenen, som du finder særligt interessant set fra en mentantræners synspunkt?"Jeg synes der er flere ting i ridesporten der tiltrækker mig. For det første synes jeg at samspillet med hesten er fascinerende og ikke mindst hvordan den enkeltes rytters tanker og følelser bliver projekteret ned i hestens handlinger. De ryttere jeg arbejder sammen med, har mange af de samme udfordringer som andre atleter står overfor. De har bare samtidig en ekstra dimension i form af hesten. Men arbejdet med at udvikle atletens mindset, at håndtere sine tanker, feedback og motivation mv. er meget det samme, som jeg møder i de fleste andre sportsgrene. Den anden del som jeg ser specielt ved ridesporten, er at den er fyldt med mennesker der har valgt at investere i deres sport og ikke mindst at de har store ambitioner. Det tiltaler mig altid at arbejde med mennesker, der har store ambitioner og drømme." Hvad er det bedste ved at være "coach"?"Jeg er ikke coach men idrætspsykologisk konsulent. Coaching er dog et af de redskaber, jeg arbejder med. En coach kommer som udgangspunkt ikke med redskaber, men kun spørgsmål. Jeg synes det spændende ved mit job er, at jeg kombinerer undervisning i idrætspsykologiske redskaber, mentaltræning og coaching. Jeg kan mærke det helt inden i, når mennesker lykkes. Mit job er at få mennesker til at lykkes, så kan det blive meget bedre? Jeg elsker mit job!"  Samarbejdet mellem Kim Dietrichsen og Firkløverets Springakademi bliver rigtigt spændende at følge. Det specielle ved Firkløverets Springakademi er uden tvivl, at de hele tiden tænker på det store hele - alt fra hvad rytteren selv kan gøre og forbedre, undervisningen, udstyr, erfaring og meget meget mere. Med en tilknytning til Kim Dietrichsen til springakademiet, er der ikke nogen tvivl om at rytterne nu også får alle chancer for at forbedre deres mentale jeg, som i fremtiden kommer til at give dem endnu bedre resultater på stævnebanerne. Er du interesseret i at høre mere om Kim Dietrichsen eller er du selv interesseret i at blive hjulpet til bedre præstationer på stævnebanerne eller på arbejdet? Så er Kim Dietrichsen et rigtigt godt bud! Man kan læse meget mere om ham på hans hjemmeside sportsmind.dk eller hans facebookside.  Kim Dietrichsen. Foto: Mikala Bagge