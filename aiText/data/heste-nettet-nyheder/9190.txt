Suveræne danskere i terrænridningen ved NM
2012-07-15T09:36:53
Det går stadig rigtig godt for de danske ryttere ved NM i military i Norge, og stort set alle har kun forbedret deres placering gennem terrænridtet. Mesterskabet, der afvikles i Starum i Norge, har klasser for både senior, junior/youngrider og ponyryttere.   Danske seniorer helt suveræne Det individuelle mesterskab for seniorer, føres stadig af Mia Hastrup med Odin, der har ligget i front helt fra start. Hanne Wind Ramsgaard med Vestervangs Arami lå i går nr. to, men måtte i terrænridningen se sig slået af landsmanden Louise Nielsen med Hooker Skovgaard, der rykkede op i rækkerne efter terrænridtet, og sneg sig lige ind foran Hanne og Arami. Således tilhører de tre første placeringer i klassen i øjeblikket danskerne. Vicky Mathiesen med Dejó er efter terrænridtet rykket op fra en 11.-plads til en 7.-plads. Alle de danske seniorer red uden fejl på forhindringerne og med ganske få tidsfejl.   I holdkonkurrencen fører seniorerne stadig suverænt. Som sagt skulle kun lidt tidsfejl modregnes som strafpoint, og holdet kunne derfor lægge knap 9 strafpoint til de allerede eksisterende efter terrænridtet, og dermed har de samlet 159,7 strafpoint. Finland ligger foreløbig stadig på andenpladsen, men måtte lægge godt 30 strafpoint til samlingen efter terrænet. Således ligger de samlet på 201,0 strafpoint, og Sverige ligger sidst med 206,0 strafpoint.   Her ses et lille videoklip af Vicky og Dejó på terrænbanen   Ny dansk føring hos junior-/ungrytterne Gårdsdagens førende ekvipage, Bianca Walton med Lucky Luke, blev desværre diskvalificeret i terrænridningen, men til gengæld var Katja Berg med Proximate Wizard helt fejlfri på både forhindringer og tid, og ligger derfor nu på den foreløbige førsteplads. På andenpladsen ligger finske Jenna Torikka med Jam, og tredjepladsen går foreløbig til svenske Michaela Sandberg med Down to the Light. De to øvrige danske ekvipager i klasser er også rykket op, da Benjamin Jørgensen med Desiree er rykket fra en 18.-plads til en 6.-plads, og Ida Holm Jessen Knudsen med Fritz er rykket fra en 20.-plads til en 7.-plads. Alle de unge danske ekvipager, pånær Bianca, red fejlfrit på både forhindringer og tid.   I holdkonkurrencen fører junior-/ungrytterne stadig, med samlet 16,4 strafpoint. På andenpladsen ligger Sverige med 172,5 og på tredjepladsen ligger Norge med 256,3 strafpoint. Finland havde kun to ryttere der gennemførte terrænet, og kan således ikke længere stille med tre pointgivende ekvipager i holdkonkurrencen.   De danske ponyryttere rykker op. Ponymesterskabet føres stadig af Emilie Røinås med Larsens Pony, mens Mai Kaas med Kalybso OX leverede et rigtig flot og fejlfrit terrænridt, der bragte dem op på den foreløbige andenplads. Mai og Kalybso var eneste danske ekvipage i klassen, der var fejlfri på både forhindringer og tid. Mette Rise Christiansen med Camelot Damgaard er rykket op på tredjepladsen og fjerdepladsen indtages i øjeblikket af Sofie Møller Jensen med Lillevangs Ember. Josefine Letholm Kofod med Cassie Fleur fik desværre et enkelt stop i terrænet, men rykker dog kun en enkelt plads ned på den baggrund, så hun nu ligger på en 9.-plads. Rikke Nybo Andersen med Ruby Gold II blev desværre diskvalificeret.   I holdkonkurrencen fører det danske ponyhold stadig sikkert, og har samlet 184,1 strafpoint. På andenpladsen ligger i øjeblikket Norge med 218,6 strafpoint og på tredjepladsen ligger Sverige med 227,0 strafpoint. Finland har to diskvalificerede ekvipager, og må dermed udgå af holdkonkurrencen.    Katja Berg og Proximate Wizard på terrænbanen ved NM i Norge Foto: Privat