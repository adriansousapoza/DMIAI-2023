Dagens løsspringning for de unge hingste
2017-03-10T15:47:50
Med den sædvanlige velkomst-nu-starter-vi-musik, gik løsspringningen for de unge hingste i gang. Der er tale om en god samling hingste, med et par enkelte hingste som særligt imponerede. Det er spændende at se, hvem der bliver endeligt godkendt til afprøvning i morgen. Desværre bliver der ikke fra dommernes side udtalt noget om, det de ser på banen. Det er rigtigt ærgerligt, da det gør det nemmere for publikum at se, hvad dommerne præcist ønsker.   Den første hingst der blev fremvist var kat. nr. 1. Det var Action Man Z e. Action-Breaker/Calvados Z opdrættet af Ann van Heyst fra Belgien og udstillet af Bækgaarden. Der var tale om en dejlig hingst med en god størrelse, som var frisk på den gode måde under fremvisningen. Der blev sprunget med god overskud, og på den næstsidste okse udløste det også klapsavler fra publikum. Action Man Z sluttede ikke dårligere af, da han sprang den sidste okse. Udstillet af   Kat. 2 var frameldt, hvorfor den næste hest på banen var katalog kat. 3. Det var Adelweiss e. Armitage/Carinjo, der er avlet af Henrik Klatte i Tyskland og udstillet af Pia Hollænder og Henning Jensen. Adelweiss havde travlt i dag, og løb også rundt i fuld fart med halen i vejret. Men han fik vist sin hurtighed og sine reflekser frem, når han selv på den store okser stadig kom fejlfrit over, når hingsten havde den fart på, som han lagde for dagen. På den sidste okse slappede Adelweiss mere af, hvilket gav et bedre rundet spring. Herefter sagde dommerne tak. Så blev det tid til kat. 4 Carslsson e. Cascadello/La Zarras, avlet af Juergen Reimers fra Tyskland og udstillet af Glen Nielsen. Også Carlsson var en hingst, der holdt sig en god fart ned igennem løssprigningsserien. Det var tydeligt, at hingsten til en start havde mere travlt med, hvad der skete rundt om den, end den opgave hingsten var sat til at skulle løse. Men i takt med den fik mere fokus på opgaven, jo bedre sprang han også.   Kat. 5 var næste - Congstar e. Chacco's Son/Stakkato avlet af Elisabeth og Magret Kirschner i Tyskland og udstillet af Pia Hollænder og Henning Jensen. Allerede på de små spring viste Congstar stor kapacitet og forsigtighed, og det fortsatte i takt med at springene blev større. Over de sidste spring viste klapsalverne fra publikum, at her var der tale om en hest med kvalitet.   Kat. 6 var CC Contador e. Contendro I/Diamant de Semilly avlet og udstillet af Carsten Carstensen. En moderne hest, som dog ikke udviste samme kapacitet som foregående hest, men hingsten viste andre kvaliteter frem såsom hurtige reflekser og den så samtidig forsigtig ud.   Næste hest var Svalegårds Gold Crelido med kat. 7 e. Crelido/Grannus Ass, avlet og udstillet af Lars Krabbe. Der blev studset lidt over springene de første par gange, men da der kom mere ro på, begyndte den rigtigt at springe.   Med kat. 8 var Elmegårdens Dakota næste e. E Bøgegårdens Dicapo/Catoki. En dejlig hest, ed et godt spring, og som tog alt virakken med god ro. Den fik studset lidt på den ene høje okser, hvorefter okseren blev sat ned og langsomt op igen, hvilket Elmegårdens Dakota reagerede positivt på.   Kat. 9 var Fidelio Ask e. Favorit Ask/Ci Ci Senjor Ask, avlet og udstillet af Stutteri Ask. En dejlig hest, som har gode reflekser og generelt så rigtig kvik ud, når den bevæger sig. Der blev sprunget med stort overskud og forsigtighed - en hingst, man ikke kunne komme udenom i dag.   Syvhøjegaards J. J. Flash e. Favorit Ask/Carano med kat. 10 var næste, og er avlet og udstillet af Niels Osterland. Her så vi en hest, som også havde lidt travlt ned i gennem serien - men samtidig kunne man også se, at den var klog og selv kunne bremse op, så den stadig kunne springe godt. Den sluttede af med at have ro på og sprang nogle gode spring.   Fløjhingsten fra Holsten var næste - Kanango Ask e. Kannan/Quick Star avlet af Finn Hansen og ejet af Stutteri Ask. Også her havde hingsten travlt ned igennem serien, så man på de mindre spring ikke kunne se den kvalitet, som den tidligere har vist. Men det kom han efter, i takt med at springene blev sat op. Endnu en Kannan-søn kom på banen. Kat. 12 Kannando med Carmargue til morfar. Også her havde hingsten travlt ned igennem serien. En hest der som udgangspunkt sprang godt, men som dog var noget stram bagi og man kunne i den forbindelse godt ønske at den åbnede mere op bagtil.   Kat. 13 var den første af i alt 4 Lagavulin-sønner. Det var Valløs La Rocca e. Lagavulin/Baccarat xx, avlet og udstillet af June og Mogens Worre-Jensen. En hest der sprang godt og så dejlig løs ud i kroppen.   Ledaig Prydsholm e. Lagavulin/Quebec avlet og udstillet af Lisa og Per Andersen va næste med kat. 14. Ledaig havde havde rigtigt ned igennem serien i dag, men det blev bedre og bedre for hver gang den kom igennem. Der blev leveret nogle gode spring.   Kat. 16 var KammerherreGårdens Lex e. Lagavulin/Carano avlet og udstillet af familien Kjærsgaard. Der var tale om en udmærket hingst. Hingsten er en rigtig smart model, men i dag viste den desværre ikke den store kapacitet.   Kat. 15 var næste - Little Mill Prydsholm e. Lagavulin/Party Dance, avlet og udstillet af Lisa og Per Andersen. En hest der rigtig gerne ville fremad og springe - det var lige før at den tog en uautoriseret tur ned igennem serien. Den sprang dejligt og sluttede godt af på de to sidste store oksere til publikums klapsalver.   Kat 17 var Quasim e. Quiet Please/Ladoga, avlet og udstillet af stutteri Sorgenfri v. Steffen K. Sunesen. Dejlig flot model, der bevæger sig let over jorden. Den sprang rigtigt godt i dag. Dog var den i onsdags noget mere overbevisende, men stadig rigtigt godt springende i dag. Også her kom publikums klapsalver til udtryk.   Kat nr. 18 var næste - United S e. Untouchable/Cassini I. Avlet af sally-Ann og Flemming Schultz og udstillet af Lena Brohus. Den sprang fint på de mindre spring, men så stadig mærket ud efter onsdagens løsspringning, hvilket bl.a. gav en mere uens teknik end i onsdags. Da oksen var sat op i den højde, som alle hingste sprang i dag, ville den ikke mere. Springene blev sat ned, og den kom over igen. Rigtigt ærgerligt, da der var tale om en dejlig hest med et godt afsæt og god kapacitet.   Kat 19 var næstsidste hingst herinde i dag. Det var Wilano F. Damgaard e. Warrant/Cassini II avlet af Mia Givskov og Søren Nedergaard og ejet af F. Damgaard ApS. Der blev sprunget mange fine spring fra denne hingst side.   Sidste på banen var kat. 20 J Bøgegårdens Zidane e. Zirocco-blue/C-indoctro avlet af R. F. Waninge og udstillet af Stina og Jørgen Schmidt. En dejlig hest, som løb og legede rundt, og det så også ud som om at han legede med springene. Den sprang godt, og der var ikke nogen tvivl om at den havde en fest inde på banen.