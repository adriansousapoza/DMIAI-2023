Flot afslutning på DM i kørsel
2012-07-16T12:28:04
Det blev en rigtig flot afslutning på danmarksmesterskaberne, og en kæmpe oplevelse for nye kuske, der fik lykønskninger af Dansk Køre Forbunds protektor H.K.H. prinsesse Benedikte. Og dramatik var der også for de mange tilskuere, der havde fundet vej til Horsens.   Som forventet vandt Kristina Klindt klassen for 1-spand pony, og ikke uventet blev Niels Schelde Petersen nummer to, især efter det blev kendt, at Peter Koux havde valgt at starte i klassen 1-spand hest. Amanda Justesen blev nr. 3. Jeg kan måske ikke være bekendt at skrive det, men det glæder mit hjerte, at de kuske, som ligger til at vinde efter maratonen, også gør det. Placeringsrækkefølgen for guld, sølv og bronze i klassen 1-spand pony er fuldstændig lig med rækkefølgen efter lørdagens maraton. Forhindringskørslen blev bare en bekræftelse på, at deres ponyer er i god kondition og smidige selv efter en maraton.   Guldmedaljen i klassen for 2-spand pony gik igen til Lars Jespersen Dau, helt som forventet, og sølv gik til Anette Holst Irming, der byttede plads med Henrik Sloth i forhindringskørslen, hvor Henrik tog 3 bolde og det var mere end han kunne holde til.   I 1-spand hest-klassen gik det helt galt, men de lå rent pointmæssig lige så tæt som perler på en snor, Ane Wieder med 124,20 point, og med 2 bolde nede, efter at Tina Nielsen og Udo Buchwald havde kørt en dobbelt nulrunde, nul fejl på tid og bolde, måtte hun ned på en fin bronzeplads. Danmarksmester og vinder af guldmedaljer fra både Danmarks Idrætsforbund og Dansk Køre Forbund blev Udo Buchwald med 125,36 strafpoint. Sølv gik til Tina Nielsen med 127,85 strafpoint og bronze til Ane Wieder.   Kurt Klindt genvandt danmarksmesterskabet i klassen 2-spand hest med 139,79 strafpoint. Sølv gik til Frank Rasmussen efter han havde været på 4. pladsen efter maratonen og endda tog 2 bolde i forhindringskørslen med i alt 156,71 strafpoint. Bronze gik til Hans Henrik Nielsen med 157,16 strafpoint, en plads han også havde før forhindringskørslen. Ole Buch Jensen, der ved dette DM kørte 2-spand, fordi der kun var ham der var tilmeldt som 4-spand og han ikke ønskede at køre mod sig selv, lå ellers til en sølvmedalje før forhindringskørslen, men med 6 bolde nede måtte han rykke til en 5 plads. Med 4-spand har han ellers kørt jeg ved ikke hvor mange dobbelte nulrunder.   Forbundsmesterskaber På dyrskuepladsen i Horsens blev der foruden de officielle mesterskaber afviklet tre klasser med Dansk Køre forbunds mesterskaber. I klassen for 2- og 4-spand pony II og III vandt den kun 14-årige Mikkel Kruse Johansen. Han fik guldmedaljen fra Dansk Køre Forbund hængt om halsen af prinsesse Benedikte, og han så ret glad ud. Mikkel havde valgt at køre mod de voksne, hvad han også havde kvalificeret sig til. Jannich Sloth vandt guld i junior derby klassen for de 17 til 18-årige. William Høper vandt junior mini klassen for de 7 til 8-årige. Han så også rigtig glad ud, da han fik guldmedaljen af prinsessen.   Hele resultatlisten kan ses her   Af Jørgen Konge  Prinsesse Benedikte lykønsker den yngste Danmarksmester, William Høper, der kører i junior Mini for 7 og 8-årige. Foto: Ole Jespersen  