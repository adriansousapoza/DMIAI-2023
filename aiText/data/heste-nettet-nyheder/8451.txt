Bent Olsen blev igen årets træner 
2012-01-11T10:30:02
  På Hestesportens Galla i Nyborg lørdag aften blev galoptræner Bent Olsen fra Klampenborg hædret som årets danske galoptræner.   Hæderen kom ikke som nogen overraskelse, da Bent Olsen er landets mest vindende træner, og mange fra hans stald - heriblandt en del hesteejere - var mødt op for at hylde ham. Men Bent Olsen selv var ikke tilfreds med sæsonen: »Alle i stalden har måttet slide meget hårdt i år for at nå resultater. Der har været for mange andenpladser og diskvalifikationer. Men jeg kæmper altid for hver eneste titel, der findes,« slog Bent Olsen fast.  Hans heste vandt 2.227.950 kroner i Danmark, og hertil skal der lægges minimum 1,5 million fra Norge og Sverige. Klassiske sejre blev det i Dansk 2.000 Guineas med Cantenac samt med Dingle View i Norsk 1.000 Guineas. Det var alt rigeligt til at sikre Bent Olsen fra Klampenborg landschampionatet igen i år.  Bent Olsen er dog stor optimistisk, når det gælder den kommende sæson: »Vi har 11 dejlige danskopdrættede toåringer, og mine hesteejere har investeret i mange gode heste fra udlandet, flere af dem har handicaptal 88, så vi har gode heste i alle kategorier,« lød meldingen fra Bent Olsen.