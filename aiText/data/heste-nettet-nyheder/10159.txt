Flotte procenter til Paradressur-rytterne
2013-08-21T17:44:12
EM-holdkonkurrencen for Para-dressurrytterne startede i formiddags, hvor først klassen for grad IV-ryttere, blev afviklet. I denne klasse havde vi to danske ryttere til start. Grad IV er rytterne der er klassificeret i den letteste grad af handicap, mens 1A er den sværeste grad af handicap.  I dagens første para-dressurklasse ved JYSK FEI European Para-Dressage Championship, sponsoreret af Slotsdal Ejendomme Trophy, var det først Line Kongensgaard der skulle i ilden, og efter pausen Line Thorning Jørgensen. De danske para-dressurryttere var helt i særklasse, og placerede sig helt i toppen. Line Kongensgaard og Laponio e. Laurentio/Hohenstein indtog tredjepladsen med et samlet resultat på 70,405 %. Line Thorning Jørgensen og Di Caprio e. De Niro/Napoleon fulgte trop og besatte femtepladsen med et samlet resultat på 68,905 %. Selvom de danske ryttere satte sig tungt på de øverste placeringer, kunne de dog ikke slå den britiske rytter, Sophie Wells med Valerius, som et enigt dommerpanel satte på førstepladsen med et samlet resultat på 74, 310 %. I den følgende klasse var det grad 1b-rytterne det gjaldt, her havde vi Stinna Tange og Steffi Graf e. Graf Oldenburg/Ibsen til start, og også i denne klasse gjorde vores danske repræsentant flot figur, med en tredjeplads og 71,240 %. Dermed ligger det danske hold i den gode ende, og håbet om holdmedaljer er intakt.  