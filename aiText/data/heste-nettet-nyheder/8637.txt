Heste-Nettet fylder 15 år   Portræt
2012-03-08T17:21:59
 Den 11. marts 1997 er Heste-Nettets officielle fødselsdag, hvor hjemmesiden blev oprettet. Og allerede få dage senere fandt de første brugere frem til siden, der så således ud:      Som det ses her, var siden det første stykke tid meget primitivt opsat ved hjælp af programmet Frontpage. På tidspunktet for ovenstående screenshot, var der kun nogle få links under punkterne "Ridning" og "Heste". Internettet var nemlig dengang stort set tomt med hensyn til hestesider.   Men kort efter kom Ryttersnak og Markedspladsen på. Markedspladsen fungerede de første år helt manuelt ved at Jan Rasmussen, formand for Kongelundens Rideklub, 2-3 aftener om ugen indsatte modtagne emails som annoncer - og fjernede dem igen fra siden, når sælger igen pr. mail meddelte af hesten eller tingen var solgt.   De første år var der så få hestefolk på nettet at det heller ikke var nødvendigt med registrering og login for at deltage i debatten. Det var først i starten af det ny årtusinde at mængden af brugere udviklede sig i en grad, så Heste-Nettet og andre sider blev nødt til at indføre brugerregistrering og login.   Årsagen til at Kongelundens Ridecenter Fond startede Heste-Nettet var at tiltrække sig opmærksomhed fra unge fra andre egne af landet, som kom til København for at studere - ofte medbringende deres hest. Kongelundens Rideklub havde god erfaring med denne type medlemmer som flittige medhjælpere ifm. klubbens aktiviteter.   Vi var klar over at det krævede daglige opdateringer for at skabe en side, som folk ville vende tilbage til. Men også at vi slet ikke selv ville kunne overkomme at gøre dette. Og løsningen blev altså Ryttersnak og Markedspladsen, hvor brugerne selv leverer indholdet.   Det viste sig at være en god kombination, der gjorde at Heste-Nettet udviklede sig til Danmarks mest benyttede hjemmeside for hestefolk. De større opdateringer af Heste-Nettet, der kommer i løbet af 2012 vil bygge endnu videre på dette princip.   Fødselsdagen finder sted under årets Hest og Rytter messe i Herning, og vi benytter derfor denne lejlighed til at byde på kage og en god snak om fortid og fremtid på vores stand D3050