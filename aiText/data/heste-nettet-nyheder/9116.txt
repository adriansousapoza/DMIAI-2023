Gunnild Møller Jakobsen bliver ny berider ved JU Århus
2012-07-06T11:10:14
Jordbrugets UddannelsesCenter Århus har fået en ny stærk profil med på holdet, Gunnild Møller Jakobsen starter som berider og underviser ved grundforløbet efter sommer.   Gunnild Møller Jakobsen har været vidt omkring i de jyske rideklubber, så hun er et kendt ansigt i branchen. Og så er hun udlært som henholdvis træner og berider ved ingen ringere end Leoni Meldgaard og Søren Knudsen.   "Jeg glæder mig til at starte i Malling efter sommer," siger Gunnild Møller Jakobsen. "Det er en spændende udfordring, og det bliver sjovt at præge de elever, som går på grundforløbet."   For Gunnild Møller Jakobsen bliver det også et hyggeligt gensyn med den skole, som hun selv tilbragte et fire måneders skoleophold på i slutningen af 1980'erne. Det var dengang stedet hed Malling Landbrugsskole, og endnu ikke havde nogen hestefaciliteter. I stedet var den praktiske undervisning placeret på Vilhelmsborg.   Uddannelsesleder Poul Arne Jansen ved JU Århus glæder sig også til samarbejdet.   "Det er jo altid dejligt at arbejde sammen med professionelle mennesker, og det må man i høj grad sige, at Gunnild Møller Jakobsen er. Så jeg ser bestemt frem til et positivt samarbejde," forklarer han og understreger, at hun ankommer til en skole midt i rivende udvikling.   "Vi har et rekordstort optag på grundforløbet efter sommerferien. Stalden bliver fyldt op af ikke færre end 70 heste, og ligesom der vil være mange elever på grundforløbet, vil vi også i år have mange kurser for beriderne," slutter han.   Gunnild Møller Jakobsen kommer til at køre kollegialt parløb med Søren Vallentin fra Vilhelmsborg og erstatter David Amager, som efter en årrække på JU Århus nu vil bruge mere tid på sit job på Årslevgården samt sin funktion som landstræner for handicaplandsholdet, der dette år skal til OL.    Gunnild Møller Jakobsen med hesten Eastwood   Kilde: Pressemeddelelse