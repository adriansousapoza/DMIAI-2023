Påsken spækket med hestearrangementer
2011-04-15T14:02:52
Skulle man gå hen og kede sig i de kommende påskedage, så kan man være fortrøstningsfuld, for påsken står i hestens tegn og der er massevis af arrangementer landet over. Bl.a. bydes der på diverse hingstefremvisninger, stævner i spring og dressur og flere steder inviteres der også til banetræning på udendørs springbaner. Fredericia Rideklub arrangerer et distriktsstævne i springning for både ponyer og heste og der kan stadig meldes til start til normalt gebyr ved at skrive til klubbens berider Tommy Lundby på følgende e-mail tommy.lundby@gmail.com. Propositionerne kan ses på Infosport. Hos Helgstrand Dressage i Vodskov ved Ålborg, inviterer man lørdag den 16. april kl. 13.00 til hingstefremvisning. Teamet hos Helgstrand Dressage vil fremvise egne hingste samt hingste fra Støvring Hingstedepot og tyske Hengststation Böckmann. Desuden byder arrangørerne på vådt og tørt til ganen i form af pølser og fadøl til de fremmødte. Søndag den 17. april kl. 12.00 afholder selvsamme team et lignende arrangement i Billund Sportsrideklub. Læs mere på HelgstrandDressage.com Stutteri Ask ved Martofte på Fyn, afholder ligeledes lørdag et kombineret C-stævne i springning og hingstefremvisning. Udover hingstene fra Stutteri Ask vil også Blue Hors fremvise nogle af deres hingste og Kirk Arabians møder også op med deres fløjhingst fra hingstekåringen i Herning, Zonyx OX. Læs mere på StutteriAsk.dk På Baunehøj Ridecenter i Næstved afholder Kirstin Skjoldshøj tirsdag den 19. april banetræning for alle interesserede på ridecentrets udendørs springbane. Kig ind på BaunehoejRidecenter.dk for mere information og tilmelding. Schou og Skouboe i Sommersted nær Kolding, afholder i begyndelsen af maj måned DM i springning. På onsdag den 20. april har man mulighed for at prøve den flotte DM bane ved en åben banetræning, hvor alle er velkomne til at deltage. For mere information se Schou-Skouboe.com Danske Militarybaner og Dansk Rideforbund inviterer påskemandag, den 25. april alle interesserede til at prøve kræfter med terrænridningen på nogle landets terrænbaner. Læs mere om arrangementet i dette link. Der er mange flere arrangementer landet over end der er plads her, mange af dem nævnes bl.a. på Heste-Nettet's arrangementsforum, så der er altså ingen grund til at kede sig i påsken!