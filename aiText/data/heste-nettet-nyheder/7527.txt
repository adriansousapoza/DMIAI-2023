Tina og Chubon vandt Grand Prix
2011-03-15T10:21:11
Det var første gang, man afviklede en Grand Prix-springning ved hingstekåringen i Herning og det var umiddelbart en stor succes. Der var mange deltagere i den etstjernede Grand Prix-klasse og stemningen blandt publikum var i top. På Chubon Ravnes-Have (DV e. Churchill/Atlantic/Ernbøll opdrættet af Kirsten Hedegaard Christensen) kunne Tina Lund med lige knap 5 sekunders forspring til andenplacerede Jennifer Fogh Pedersen, tage sig af klassens førsteplads. Jennifer red på den skimlede hoppe Linnea Ask (e. Gipsy d'Ask/Leendert/Corlando opdrættet af Stutteri Ask).  Linnea Ask og Jennifer Fogh Pedersen. Foto: JP-Photo.dk  Rikke Haastrup indtog 3. pladsen på en særdeles velspringende Luganer (Hann. e. Landclassic/Ramiro's Son II/Langata Express XX) mens norske Stein Endresen i en lynhurtig omspringning indkasserede et enkelt nedslag på Crelido (Holst. e. Calido I/Raimondo/Cantares) og dermed måtte nøjes med 4. pladsen.  Luganer og Rikke Haastrup. Foto: JP-Photo.dk Herning er traditionelt set stedet, hvor mange DV-heste eller kårede hingste for første gang prøver kræfter med højere klasser. Denne Grand Prix-klasse gav S-debut til 7-års hestene Harry-K (DV e. Carnute/Robin Z II/Lagano opdrættet af Søren Knudsen) og Farrari (DV e. Rockland/Willemoes/Avanti opdrættet af Ann-Marie Kok Therkildsen og Hans Martin Hansen) under hhv. Søren Knudsen og Stine Cassøe.  Harry-K og Søren Knudsen. Foto: JP-Photo.dk Harry gav store løfter om en fremtid på de internationale baner med en flot fejlfri runde i hovedspringningen og en hurtig omspringning som havde rakt til en andenplads hvis ikke en bom var faldet til jorden. I stedet måtte ekvipagen nøjes med en 5. plads i deres S-debut.