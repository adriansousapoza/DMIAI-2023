Anna Zibrandtsen får Talentprisen 2011 
2011-10-24T11:03:41
For fjerde år i træk sætter JBK Horse Shows talenterne i centrum og uddelte lørdag aften under showet Talentprisen 2011. Den gik til juniordressurrytteren Anna Zibrandtsen, der ved sommerens EM bragede ind på den internationale scene ved at vinde tre medaljer.   De unge danske ryttere har de seneste år imponeret ved at levere drømmeresultater blandt andet ved internationale mesterskaber. For at nå så langt kræver det blandt flere ting et ekstraordinært talent. Det har vinderen af Talentpisen 2011, Anna Zibrandtsen i særdeleshed. Juniorrytteren, hvis ridekarriere længe foregik ganske succesfuldt på ryggen af en militaryhest, tabte for kun omkring halvandet år siden sit hjerte til den elegante dressursport og begyndte derefter udelukkende at koncentrere sig om denne disciplin. Hun kom i februar 2011 til Jan Brink i Sverige, hvor hun idag træner. I juli måned ved ECCO FEI European Dressage Championships for Young Riders and Juniors tog hun alle med storm på ryggen af den elegante hoppe Capriciella. Annas præstationer var afgørende for, at det danske juniorhold vandt en sølvmedalje for hold. De efterfølgende dage fortsatte Anna med at imponere og erobrede to individuelle bronzemedaljer. Det var en komité bestående af landstrænere for pony-, junior- og ungryttere, en repræsentant for JBK Horse Shows og Dansk Ride Forbunds Sportschef, der udpegede Anna Zibrandtsen som modtager af prisen. Med prisen følger 15.000 kr. Stort tillykke!   Kilde: worldcup-odense.dk