Travets bedste hopper i kamp om DM
2011-05-07T15:54:20
Det svage køn i travsportsmæssig henseende er hopperne, men farten og styrken mangler på ingen måde i det felt, som søndag eftermiddag på væddeløbsbanen i Odense skal afgøre DM for Hopper 2011. En kontant førstepræmie på hele 100.000 kroner - den største hidtil i løbets historie - venter vinderen af travsportens officielle danmarksmesterskab for ældre hopper, når løbet søndag afvikles i Odense. DM blev i fjor yderst dramatisk som følge af en diskvalifikation af løbets ellers så suveræne vinder, Mathilde Trøjborg med træner Flemming Jensen i sulkyen. I stedet måtte han pænt se til, at alt festivitas, ære og penge faldt i hænderne på Nobodybeatsthebeat og dennes ejer og træner, Peter Rudbeck fra Skive. Nu var det ikke helt tilfældigt, at det netop var Nobodybeatsthebeat, som i stedet løb med guldet. Hun var på dagen og via sin andenplads klart bedste hest efter Mathilde Trøjborg. På søndag venter en ny og spændende, men måske knap så dramatisk DM-revanche mellem de to superhopper, dansk travsports absolut bedste. Og generelt er konkurrencen i løbet skærpet væsentligt med i alt 12 deltagere på startlinien. Men sidste års uheldige helt, Mathilde Trøjborg, er igen mange eksperters favorit. Ser sig ikke slået på forhånd Peter Rudbeck, som har travsporten som sin hobby som rendyrket amatør, er ikke bange for at lade Nobodybeatsthebeat forsvare sin titel, og selv om hestenes startpladser giver stor fordel til Mathilde Trøjborg, så ser han sig ikke slået på forhånd. »Min hest er i hvert fald stærkere på nuværende tidspunkt sammenlignet med sidste år. Jeg synes ikke, at Mathilde Trøjborg har travet supergodt i sine starter hidtil i år, men det kan jo være, at Flemming Jensen har ændret på det til søndag. Min hovedkonklusion er dog, at Nobodybeatsthebeat virker tættere på Mathilde Trøjborg end sidste år«, lyder det positivt fra Peter Rudbeck, og han er sikker på, at den forsvarende mester vil gå et godt løb. Lokal hest får det svært Royal Canin Arena, som væddeløbsbanen i Odense mere officielt hedder, han også en lokal hest med i DM for Hopper. No Way er navnet på træner Frantz Praëms deltager, men han har svært ved at tro på den allerstørste vinderchance. »Umiddelbart ligner det igen et opgør mellem Nobodybeatsthebeat og Mathilde Trøjborg, så de andre heste skal kæmpe om sekundære placeringer, men der er ingen grund til at give op på forhånd. Jeg tror ikke, at forhåndsfavoritterne sådan bare uden videre løber fra min hest, men som udgangspunkt er vi meget tilfredse med en god præmie«, lyder det ærlige svar fra Frantz Praëm. Yderligere oplysninger omkring DM for Hopper kan rettes til: Royal Canin Arena, tlf. 66 17 22 22 Sportschef i Dansk Travsports Centralforbund, Flemming Sunn, mobil 40 79 46 03 Teit Rasmussen, Hestesportens Medier