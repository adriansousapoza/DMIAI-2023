Ulrik Kristensen ny kundekonsulent hos Fremtiden Staldinventar i Langå
2016-10-28T12:40:18
Der er ingen tvivl om, at Fremtiden Staldinventar i Langå har trukket et meget stærkt kort, med deres ansættelse af Ulrik Kristensen som kundekonsulent den 1. oktober. Heste er for Ulrik Kristensen en livsstil, både på det sportslige, professionelle og organisatoriske plan. Sammen med hans hustru driver han sideløbende med jobbet hos Fremtiden Staldinventar et hestestutteri med bl.a. 5 avlshopper og en dyrlægepraksis med hestespeciale i Handbjerg, og sidder ligeledes i hovedbestyrelsen i Dansk Varmblod. Ulrik Kristensen er opvokset i landbruget og har selv en landbrugsuddannelse, med en bred baggrund som driftsleder i både svine- og kvægbedrifter, men det bliver især på hestesiden han tager fremtidens udfordringer op.   Bred baggrund Siden Ulrik Kristensen forlod forældrenes gård i Thy og bevægede sig ud i arbejdslivet, har han ikke et eneste sekund været i tvivl om, at dyr og dyrevelfærd skulle blive hovedoverskrifterne i hans karriere. Med baggrund i hans opvækst på gården i Thy og en meget stærk hesteinteresse, blev udgangspunktet derfor et uddannelsesophold på Dalum Landbrugsskole, hvor han fik det grønne bevis i 1988. I en række år arbejdede han som driftsleder på større svine- og kvæglandbrug i Nord- og Nordvestjylland, hvorefter vejen gik via et job som hesteassurandør hos Alm. Brand til Vestjylland, hvor han sammen med hustruen Lena, der er hestepraktiserende dyrlæge, købte ejendommen i Handbjerg ved Vinderup. Her driver de i dag sammen et hestestutteri med 20 heste, heraf 5 avlshopper, af Dansk Varmblod og en dyrlægepraksis med speciale i heste. Sideløbende med opbygningen af stutteriet har Ulrik Kristensen de seneste 5 år arbejdet som konsulent for Midtjysk Albyg, i forbindelse med erhvervs- og staldbyggerier. Hestene fylder ligeledes meget på det organisatoriske plan, hvor Ulrik Kristensen sidder i hovedbestyrelsen i Dansk Varmblod.   Dyrevelfærd højt på dagsordenen Da Ulrik Kristensen fik tilbud om ansættelse som kundekonsulent hos Fremtiden Staldinventar, var han ikke lang tid om at betænke sig. Han siger: "Fremtiden og jeg har i meget høj grad den samme opfattelse og prioritering af dyrevelfærd. Når dyrene har det godt har landmanden det også godt. Men i et meget prisfikseret marked, ser vi ofte, at kunderne vælger den billigste staldløsning, frem for den der er bedste for dyrene. Fremtidens inventar er efter min opfattelse det bedste og stærkeste, der findes på det danske marked i dag. Det er dansk produceret og de har samtidig de mest gennemtænkte løsninger, så den store udfordring for mig i mit nye job bliver at overbevise kunderne om, at det på sigt bedst kan betale sig at tænke i langsigtede løsninger, der holder. Men jeg elsker udfordringer, så jeg glæder mig til for alvor at tage hul på opgaverne hos Fremtiden."   Befinder sig bedst på staldgulvet Selvom en del af jobbet kommer til at forme sig fra kontoret i Langå, lægger Ulrik Kristensen ikke skjul på, at det er ude i staldene, han befinder sig bedst. Som han siger - "Det er ude i staldene det virkelige liv leves. Det er her landmanden og hesteejeren går og tumler med de daglige problemer, det er her idéerne skabes og inspirationen opstår, og det er her vi i fællesskab skal finde de løsninger, der sikrer den bedst mulige og mest optimale stalddrift".   Fulddækkende dansk produceret produktprogram Fremtidens produktprogram er fulddækkende indenfor de tre væsentligste staldsegmenter - heste-, svine-, kvægstalde, og har ligeledes siden 2012 produceret og forhandlet de tidligere kendte Samson gyllepumper, som siden overtagelsen har gået under navnet Fremtiden Pumps. De har ligeledes løst specialopgaver for Københavns Zoo, og opererer i hele Skandinavien og via forhandlere i store dele af Nordeuropa. Så der bliver ikke tale om et 8 til 16 job for Ulrik Kristensen, men det har han det bedst med.   Yderligere oplysninger: Kundekonsulent Ulrik Kristensen, tlf. 40 32 55 15, uk@fremtiden-as.dk Adm. direktør Kaj Jakobsen, tlf. 23 43 21 17, post@fremtiden-as.dk   Kilde: pressemeddelse