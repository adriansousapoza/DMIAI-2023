Foreningen nyt Hesteliv henter udsultede heste i Farsø
2014-04-13T12:15:01
Pressemeddelelse fra nyt Hesteliv   Er det billeder fra Animal Planet? Man tror ikke sine egne øjne. Er det en sag fra USA, der er blevet vist på Animal Planet? Foregår dette i Danmark? Vi må endnu engang svare JA, det foregår desværre i Danmark. Vi støder gang på gang på vanrøgtssager, hvor dyrene absolut ikke bliver hjulpet tilstrækkeligt. Politiet SKAL omgående fjerne sådanne dyr og anbringe dem på et internat for behandling.   Vi blev ultimo marts 2014 kontaktet af en pige i Farsø, som spurgte, om vi kunne tage en af tre heste, som kunne frigives/overdrages fra et sted, hvor de havde det elendigt. På stedet var der i alt ca. 30 heste og ponyer. Hun ville høre, om vi kunne hjælpe med en, da hun mente, at denne ville dø snart, hvis den ikke også blev fjernet og hjulpet med det samme. Vi kørte til Aars for at hente den 3. pony, en rød lille hingst. Sagen blev anmeldt af os til politiet omgående, som dog ikke ville rykke ud. De forklarede os, at de allerede havde været der sammen med en embedsdyrlæge ca. 10 dage tidligere. Det undrede os meget, at der så ikke var sket noget!   Den anmeldte har alt for mange dyr, som hun ikke kan tage vare på. Der var i alt ca. 30 heste og ponyer, hvoraf især 4 af dem var i en helt forfærdelig tilstand. De andre heste var tynde og "slanke" og ikke i samme slemme forfatning, men hvis der ikke bliver gjort noget nu, er risikoen stor for, at resten af hestene ender i samme kritiske situation som disse 4 heste/ponyer. Hestene var deprimerede, opgivende og uden kræfter pga. underernæring. Det man i fagsproget kalder kakektiske. De havde ikke noget fedtvæv. Rygrad, ribben, halerod og knogler stak frem gennem huden. Det er en tilstand, der kræver omgående behandling og håndtering fra myndighedernes side. Den anmeldte i Farsø ville selv gerne af med de værst lidende dyr, og derfor gik det smertefrit med at få de tre heste overdraget samt befriet og fjernet. Desværre var og er der så 27 tilbage.   Der var nogle yngre plage, som hun sagde, hun ville gemme væk, formodentlig inden politiet og embedsdyrlægen dukkede op på ny for at se, om der er sket forbedringer. Det er alt for nemt at fjerne hestene, som ofte bliver gemt væk på gårde, hvor ingen kommer. Disse heste ville ikke klare sig ret mange dage uden hjælp.   Der er noget helt helt galt i lovgivningen, hvis myndighederne ikke kan skride til handling og fjerne sådanne heste, som er så tæt på sultedøden. Hvis vi ikke havde fået den nævnte røde pony, hesten og den brogede pony væk, var de helt sikkert døde, inden politiet ville være kommet på deres planlagte kontrolvisitation ca. 4 uger senere. Det er simpelthen ikke godt nok.   Vi har flere gange hos Nordjyllands politi hørt udtalelsen, at man er nødt til at håndtere en dyreværnssag efter en bestemt procedure, så man ikke begår nogen procedurefejl. Så hvis politiet får fjernet hestene, og de får lavet en procedurefejl, kan hestene risikere at komme tilbage til anmeldte, og sagen må så starte forfra. Det er bestemt heller ikke hensigtsmæssigt. MEN er det hestenes tarv at fokusere på en procedure frem for at hjælpe dem her og nu? Hvad er det for et samfund, vi har? Ejeren skal fratages retten omgående til at have dyr. Der er INGEN UNDSKYLDNING for dette. Måske en forklaring, men den kan disse dyr ikke bruge til noget.   Kære politikere, se nu at få øjnene op for sådan en mishandling af vores dyr. Der skal handling og myndighed til. Børn og dyr er uskyldige væsener, som kræver vores beskyttelse. Noget må ændres, så myndighederne både kan og skal skride markant ind og hjælpe dyrene i sådan en sag.    