Døde heste fundet på nordjysk gård
2011-04-12T14:49:46
Nordjyllands Politi er tirsdag morgen i gang med undersøgelserne på en gård ved Løgstør, hvor der er fundet flere døde heste. Sagen blev anmeldt til politiet af foreningen Nyt Hesteliv, der søndag var på gården for at se på forholdene. Lederen af nærpolitiet i Himmerland, Preben Møller, bekræfter, at man har fået en anmeldelse, men ønsker indtil videre ikke at oplyse, hvad man har fundet på gården. Ifølge Nyt Hesteliv var der i alt 50 heste på gården hos en 87-årig mand. Men man fandt også flere døde heste. En var i forrådnelse, og der lå også et hesteskelet på gården. I en stald fandt foreningens repræsentant et afrevet hesteben. Kilde: Ritzau