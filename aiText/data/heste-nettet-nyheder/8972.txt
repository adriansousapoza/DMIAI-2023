DRF-mesterskabet i dressur for ungryttere føres af Cathrine Dufour
2012-06-01T00:43:37
Cathrine Dufour (VAL) og Atterupgaards Cassidy lagde sig torsdag i spidsen DRF-mesterskabet for ungryttere med en flot præstation i 1. afdeling. Mesterskabet afvikles ved det store dressurmesterskabsstævne på Broholm, hvor også DM for seniorer, DM i paradressur og DRF-mesterskaberne for juniorer og U25 afvikles. 2. afdeling rides fredag, mens 3. og sidste afdeling rides søndag. 1. afdeling af DRF-mesterskabet for ungryttere var sponsoreret af Sydbank.   Sejr til Dufour i 1. afdeling Ungrytterne gav den hele armen på dressurbanen i 1. afdeling af deres mesterskabsklasse. Det blev Cathrine Dufour på Atterupgaards Cassidy, der leverede klassens bedste præstation, og med 75,368 % ligger ekvipagen nu i spidsen for mesterskabet. Det samlede mesterskab afgøres over tre afdelinger, hvor 2. afdeling afvikles fredag fra kl. 14.25, mens 3. afdeling rides i kür og afvikles søndag fra kl. 8.00.   Spændende 1. afdeling af DRF-mesterskabet for ungryttere Med 72,421 % sikrede Nanna Skodborg Merrald (HVL) på Millibar sig 2. pladsen i dagens klasse og dermed også i mesterskabskampen. Cathrine Dufour satte sig udover 1. pladsen og på 3. pladsen, da hun og Aithon leverede en præstation til 71,842 %.   Danmarks bedste dressurryttere dyster om mesterskaber på Broholm DRF-mesterskabet for ungryttere afvikles ved det traditionsrige DM-stævne på Broholm. Det er 9. gang, at DM i dressur afvikles i de smukke omgivelser på Broholm Slot i Gudme, og stævnet er i år større end nogensinde. De fem mesterskaber afvikles i dagene fra den 31. maj til den 3. juni, og for seniorerne i dressur og paradressurrytterne er det ikke kun mesterskabstitlen, der er på spil. Landstrænerne står klar på sidelinjen og følge rytterne nøje, idet rytterne i bruttogrupperne også kæmper om en plads på de danske landhold, der skal repræsentere Danmark ved OL og PL i London senere på året. Dansk Ride Forbunds protektor HKH Prinsesse Benedikte overrækker præmier i mesterskaberne.   Kilde: DRF  Cathrine Dufour (Arkivfoto: JP-Photo)   