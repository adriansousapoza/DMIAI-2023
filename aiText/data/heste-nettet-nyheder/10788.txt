Kom til gallashow ved Gardehusarregimentets 400 års jubilæum
2014-06-23T09:45:52
Gardehusarregimentets samlede historie føres tilbage til Christian IV oprettelse af en national milits 17. november 1614 på ca. 4.000 fodfolk. På Sjælland blev der udskrevet et kompagni på 200 "knægte" samlet under navnet Sjællandske Kompagni af Skånske Regiment.   Igennem de følgende mange hundrede år er regimenter blevet oprettet, nedlagt og sammenlagt. Den seneste sammenlægning fandt sted den 1. januar 2001, hvor Gardehusarregimentet blev lagt sammen med Danske Livregiment og Sjællandske Livregiment på Antvorskov Kaserne i Slagelse.   Gardehusarregimentet kan således fejre 400 året for sin oprettelse den 17. november 2014. Et højdepunkt i Gardehusarregimentets markering af de 400 år er det Galla Horse Show, som afholdes den 13. september 2014 på Gardehusarkasernen i Slagelse.   Gardehusarregimentets hesteskadron viser sig fra sin bedste side sammen med danske og udenlandske ryttere, herunder militære rytterenheder fra andre europæiske lande. Imellem rideopvisningerne er der optræden af de allerbedste danske militære musikkorps.   Showets protektor, Hendes Kongelige Højhed Prinsesse Benedikte og et veloplagt publikum vil være med til sammen at gøre denne aften uforglemmelig.   Se mere om Gardehusarregimentet 400 år i 2014 og Gardehusarregimentets Galla Horse Show på http://www.ghr400.dk.   Billetter kan købes på http://www.billetnet.dk.