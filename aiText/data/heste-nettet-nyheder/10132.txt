Guld, sølv og bronze til Danmark ved VM i Berlin
2013-08-11T19:12:00
Lørdag var B-finalernes dag og afslutningen på 250 m pas. Den startede tidligt med B finalen i T.2 hvor den første dansker skulle kæmpe om en god placering. Anne Sofie og Ørn viste et rigtig flot program - og endte på en flot 8. plads. Til middag så vi et nostalgisk show med Old Heroes - med ikke mindre end 29 heste over 19 år som alle har været i en A finale på VM.  Efter showet skulle resten af 250 m pas gennemføres og der var rigtig mange gode pasheste med, så det blev publikumsvenligt pasløb som blev gennemført. Iben Andersen fra Danmark fik en endnu bedre tid til finaleridtet og endte med at få sølv - utrolig flot. Søren og Harekur fik en 5. plads, også en ganske flot placering.  Dernæst vandt vejrguderne endnu engang - VM i Berlin har været afviklet i det flotteste solskinsvejr og høj varme til at ændre sig til storm, blæst, torden og voldsomme regnbyger - og regnen vandt over solen og alt måtte endnu engang sættes på pause.  Om aftenen skulle flere danskere kæmpe om placeringer og Julie Christiansen og Stormur skulle ride B-finale i 5.1 sammen med Anne-Sofie og Örn og Fredrik Rystrøm og Hrekkur. Stemningen var høj til denne finale og det var tydeligt at høre at der var mange danske tilskuere blandt publikum, som klappede højlydt og gav de danske ryttere en god opbakning til deres ridt. Julie vandt B-finalen og sikrede sig en plads i A-finalen søndag. Anne Sofie fik en 9. plads og Fredrik en 10. plads. Super flotte placeringer når man er oppe imod verdenseliten.  Lørdagen sluttede med opvisning og fremvisning af de bedste avlshopper, hvor de danske heste Perna fra Guldbæk, Vigdis fra Gultentorp og Odda fra Gultentorp var med. Perna endte som nr. 2 i sin gruppe og Vigdis og Odda som nr. 3 i deres gruppe.  De danske heste og ryttere viser til dette års VM at vi så sandelig har masser af gode heste og ryttere i Danmark. Søndag er de store A-finalers dag Vi har en del danske ryttere med og de har simpelthen gjort det så godt. Julie Christiansen og hendes Straumur er netop blevet verdensmester i T.2 - det er simpelthen så godt gået og fuldstændig velfortjent. Flot Julie og stort tillykke med guldet.  I T.1 ungdom har 2 danske ungryttere fået så flotte karakterer at der nu pryder en bronzemedalje til Thomas Rørvang og en sølvmedalje på Caroline Poulsen. Thomas Rørvang har også vundet bronze i 4-gangs kombination.  I T.1 for seniorer rakte 8,11 desværre ikke til en medalje for Isabelle Felsum, så hun endte på en 6. plads, så ærgeligt at vi ikke fik medaljer i T.1 også i år. Til gengæld blev Isabelle så nr. 4 i firgangen, desværre også her udenfor medaljerækken, men en super flot placering til hende og Viktor. Til gengæld hænger der nu en bronzemedalje på hende efter 4-gangskombinationen. Så godt at hun kommer hjem med en medalje på sig, selvom vi var mange som havde glædet os over, hvis hun også havde fået i de andre discipliner.  Tanja H. Olsen har fået bronze i Speedpas på Solon med tiden 7,49. Den næstbedste danske rytter var Fredrik Rydstrøm med tiden 8,05 som rakte til en 15. plads. I speedpas for juniorer/ungdom blev de bedst placerede danske ryttere nr. 8 og 11.  Så man må sige at Danmark har høstet nogle flotte medaljer med sig hjem, meget velfortjent og vi kan glæde os over, at de danske ryttere har gjort det så flot, som de har.  Men vi har én guldmedalje i hus på Julie og Straumur. Stort tillykke med sejren - at blive verdensmester i T2 er simpelthen for godt gået!