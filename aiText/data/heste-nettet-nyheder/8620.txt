Retssag kan blive historisk 
2012-03-06T13:55:42
30. marts falder der ved retten i Lyngby dom i sagen om afgørelsen i Dansk Derby 2010, hvor Sir Henry først blev deklasseret og siden fik sejren tilbage. Weekendavisen 24. februar, har galopsporten på hele forsiden. Ikke på grund af sporten, men på grund af den civile retssag, som ejerne af Diamol anlagde efter Dansk Derby i 2010.   Sagens afgørelse kan blive principiel for hele dansk idræt, da det er første gang, at en sportslig hændelse er blevet optaget til behandling i retten, og hidtil har sportens sager ikke fundet vej til domstolene. Willy Rasmussen, konsulent i Danmarks Idræts-Forbund, siger til Weekendavisen: »Det er noget, sporten selv skal klare. Det ville være rigtig underligt, ærgerligt og trist, hvis vi på denne måde skulle til at belaste almindelige domstole og hyre dyre advokater til at føre sager mod hinanden.« Frem og tilbage Baggrunden for retssagen er den hændelse, som skete i opløbet, hvor Sir Henry sverver og måske generer High Flyer, der bliver tredje i mål. Diamool bliver anden. Voldgiften på Klampenborg Galopbane kommer til den kendelse, at hændelsen har haft indflydelse på løbets resultat og udråber Diamool som vinder. Karin Salling, ejer af Sir Henry, appellerer kendelsen til Dansk Galops overvoldgift, der ændrer banens afgørelse, så Sir Henry igen erklæres som vinder. Efterfølgende anlægger ejerne af Diamool, Kay Wilhelmsen, Tom Glæsner Larsen og Michael Stouenberg sag mod Karin Salling ved Retten i Lyngby.   Beskyldninger Avisen beskriver også de beskyldninger, der har været rettet mod Dansk Galop for at tage Karin Sallings parti. Formand for Dansk Galop Nick Elsass svarer således: »Det spiller ingen rolle, at det er Karin Salling, der er involveret. Hun er en kunde i galopsporten som alle andre. For os er det lige så ubehageligt, at der er et sagsanlæg fra nogle andre i kundekredsen.« Af Hanna Milling, Hestesportens Medier