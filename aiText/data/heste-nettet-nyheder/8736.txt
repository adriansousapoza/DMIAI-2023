Ung nordjyde til EM for jockeyer 
2012-03-24T13:41:57
Den unge travkusk Jeppe Rask er netop blev udtaget til at repræsentere de danske farver, når EM for staldansatte afvikles i Italien i Påsken. Den unge nordjyde Jeppe Rask, som til daglig er ansat hos travtræner Bo Westergaard, kan nu se frem til en stor oplevelse. Den 20-årige kusk er netop blevet udtaget som Danmarks repræsentant, når EM for jockeyer 8. april afvikles i Torino i Italien. »Det bliver kæmpe stort for mig at få lov til at prøve kræfter med andre staldansatte. Det er jo mesterskaber og titler, som man til daglig går og drømmer om, når man træner travheste. Og her tæller et EM naturligvis højt. Det tog mig derfor ikke mange sekunder at sige ja til den invitation«, siger Jeppe Rask. Har kørt i udlandet før Nu er det ikke første gang, at Jeppe Rask skal prøve at køre betydningsfulde travløb i det store udland. Som såkaldt 'jockey' - ikke at forveksle med galopsportens ditto - og ansat hos den succesfulde træner Bo Westergaard, har Jeppe Rask tidligere kørt væddeløb både i Norge og Sverige og selvfølgelig også i Danmark. Bo Westergaard driver nemlig både sin topprofessionelle træningsstald i forbindelse med væddeløbsbanen i Aalborg og den norske travbane Sørlandets Travpark i Kristiansand. Men ambitionerne for Jeppe Rask rækker længere end deltagelse i et EM. Han vil på sigt gerne være herre i egen stald. »Selv om travsporten er en svær branche, så er mit store mål på sigt at blive selvstændig travtræner. Men jeg er stadig ung og skal lære en masse endnu, og det betyder også, at jeg på et tidspunkt skal videre til en anden stald for at lære. Men nu gælder det om at se frem til de fire løb, som jeg skal køre i Torino«, siger Jeppe Rask, som var blandt de oftest sejrende jockeyer på danske travbaner i 2011 under 25 år.    Jeppe Rask vil på sigt selv være professionel travtræner, men til Påske gælder det først EM for Jockeyer. Foto: TR Foto.