Søren Madsen fra Skjern red en flot sølvmedalje i hus
2014-08-02T01:48:41
Den danske islandshesterytter Søren Madsen fra Skjern racede ind som nummer to i 250 meter pas under Nordisk Mesterskab 2014 for islandske heste i Herning. Han lå længe på førstepladsen men blev slået i tredje gennemløb af en rival fra Island.   I 250 meter pas på tid har danske Søren Madsen på Hárekur frá Hákoti taget sølv med en tid på 22,26 sekunder.   Guldvinder blev Daníel Ingi Smárason fra Island på hesten Blængur frá Árbæjarhjáleigu med 22,01 og broncen gik til Bergþór Eggertsson ligeledes fra Island på Lotus fra Aldenghoor med 22,35.   De tre konkurrenter lå tæt allerede efter de to første gennemløb i går, men her til aften tog Harekur banen i galop og fik dermed ikke chancen for at forbedre de flotte tider fra i går.   Søren Madsen er dog meget tilfreds med sølvmedaljen, og kender sin lynhurtige Hárekur så godt, at han mener, at han sagtens kan komme øverst en anden god gang.   I morgen rides B-finaler i alle gangarts kategorier. B-finalerne er for ekvpager, der er blevet placeret fra nummer 6 til 10 i de indledende runder.   A-finaler rides på søndag.   Udover at være en almindelig international konkurrence er NM 2014 i Herning en generalprøve på de nyanlagte baner og tribuneanlæg i Herning. Næste år har de nordiske lande fælles værtsskab for VM 2015 for islandske heste samme sted.  