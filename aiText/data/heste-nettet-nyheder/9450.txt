Spikeld største overraskelse i nye tid 
2012-10-10T20:31:00
Dansk Trav Kriterium fik en højst overraskende vinder i outsideren Spikeld - en hest, der gav spillerne næsten 90 gange pengene igen. Den sejr glædede især en spiller, som for en indsats på 98 kroner tog hele puljen i V65 hos Danske Spil og blev 322.696 kroner rigere. Travsportens allerstørste opgør for de treårige heste, Dansk Trav Kriterium på Charlottenlund Travbane, endte i den helt store triumf for travfamilien Juel fra Vindblæs ved Løgstør. Spikeld, trænet og kørt af Jeppe Juel, lod de store favoritter køre livet af hinanden og kunne i stedet modtage publikums hyldest som den mest overraskende vinder i nye tid. Da feltet travede ud af sidste sving, angreb Spikeld og Jeppe Juel for fuld kraft og holdt hjem til hele 89 gange pengene, en sejr, der kom så meget bag på spillerne, at kun én dygtig og heldig spiller ramte det V65-spil og efterfølgende kunne hæve 322.696 kroner for en indsats på bare 96 kroner. »Jeg har en anden hest, som desværre er blevet syg, men som normalt er 30 meter bedre end Spikeld. Men i dag blev det lidt forkert for flere af favoritterne, samtidig med at min hest var ekstremt fin på dagen. Jeg fik egentligt sat mit angreb for tidligt ind, men min hest skulle have en reel chance. Jeg fik ham til at yde alt og var egentlig ganske godt tilfreds, hvis vi havde fået andenpladsen, « sagde Jeppe Juel om sin vinder. Spikeld er opdrættet af Niels Juel, far til Jeppe Juel, men han var slet ikke til stede for at se sin hest. Han var blevet hjemme hos sin hustru, der lå på sofaen med et brækket ben. Nu var Spikelds sejr til 355.000 kroner ikke den eneste for familien Juel, da Jeppe Juel tidligere på løbsdagen havde varmet op med sejr i trøstudgaven til Dansk Trav Kriterium. Her vandt han med familiens Snappy Rose.  Spikeld vinder Dansk Trav Kriterium for Jeppe Juel. Foto: Lasse Jespersen/ Travfotos.  Spikeld og Jeppe Juel på vej ud på æresrunde efter sejren i Dansk Trav Kriterium. Foto: Lasse Jespersen/ Travfotos.