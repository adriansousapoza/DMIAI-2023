Andreas Helgstrand vandt Bundgaard Byg Cup på Broholm
2013-06-12T13:53:38
Det blev Andreas Helgstrand og Polka Hit Nexen, der vandt 2. kvalifikationsrunde af Bundgaard Byg Cup 2013, som blev afviklet på Broholm med Intermediaire I lørdag og Intermediaire I Kür søndag formiddag. 2. pladsen gik til Allan Skov Christensen, mens Anna Blomgren blev nr. 3.   Bundgaard-sejr til Helgstrand I søndagens Intermediaire I Kür viste Andreas Helgstrand (BRRK) og Polka Hit Nexen et flot galopprogram der passede rigtig godt til musikken og med changementer på buet spor. Polka Hit Nexen viste en spektakulær trav i særklasse med stort svæv. Küren blev bedømt til 77,50 %, og sammen med resultatet fra lørdagens Intermediaire I-program var sejren i 2. kvalifikation af Bundgaard Byg Cup i hus med 151,62 point. Det blev Allan Skov Christensen (HER) Walk Of Life, der med samlet 148,66 point tog 2. pladsen i kvalifikationsrunden på Broholm. Ekvipagen leverede en harmonisk kür med udgangspunkt i Duffys musik, og Walk Of Life viste stor gålyst og elastiske bevægelser. Kürprogrammet blev bedømt til 76,42 %. 3. pladsen i kvalifikationsrunden gik til Anna Blomgren (BRRK) på De Noir med et samlet resultat på 144,23 point. Ekvipagen viste et præcist program med god rytme og flow i søndagens kürprogram, og dommerne bedømte pogrammet til 73,83 %.   Bundgaard Byg Cup Bundgaard Byg Cup er en kendt og traditionsrig landsdækkende turnering for ekvipager, der har opnået min. 60 % ved start i en Prix St. Georges ved B-stævner eller 63 % ved start i Prix St. Georges ved C-stævner i kvalifikationsperioden. Bundgaard Byg Cup rides over tre spændende kvalifikationsrunder i Intermediaire I og Intermediaire I Kür. De 20 bedste ryttere går videre til finalen for at dyste om den prestigefyldte titel som vinder af Bundgaard Byg Cup. Bundgaard Byg Cup er en hæderkronet turnering igennem mere end 10 år, og firmaet har bygget utallige ridehaller og stalde til dansk ridesport. Bundgaard Byg giver ridesporten en spændende og interessant turnering, samt en kyndig partner, når der skal bygges til heste og ryttere.   Resultater   Kilde: DRF