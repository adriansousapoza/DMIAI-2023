Andreas Schou vandt på ny hest
2011-10-01T18:12:44
Den danske landsholdsrytter Andreas Schou er i denne weekend til start i belgiske Moorseele, hvor der afvikles et trestjernet internationalt springstævne. På hoppen What's Next kunne Andreas fredag vinde en 1.50m klasse efter en fejlfri omspringning, næsten 4 sekunder hurtigere end den andenplacerede Jan Motmans (BEL) på Desteny vh Dennehof. Den danskkårede hingst Nintender (KWPN e. Namelus R/Contender/Mephisto) sluttede som nummer 12 under sin svenske rytter og ejer Jannike West, med en enkelt tidsfejl i hovedrunden. What's Next er født i 1999 og har tidligere været redet af prominente ryttere som australske Edwina Alexander, spanske Sergio Alvarez Moya, franske Michel Robert og engelske James Davenport. Med Edwina Alexander placerede What's Next sig for seks uger siden, som nummer 2 i den tostjernede Grand Prix ved stævnet i hollandske Valkenswaard. Under Michel Robert opnåede hoppen en 5. plads i Grand Prix'en ved det tostjernede stævne i Valkenswaard 2009.