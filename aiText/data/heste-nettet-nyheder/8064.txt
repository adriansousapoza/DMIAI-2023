Svensk guld i Madrid
2011-09-18T22:20:42
Rolf-Göran Bengtsson og den 16-årige Ninja la Silla kunne søndag aften ride sig til titlen som europamestre i springning 2011. Et enkelt nedslag i fredagens anden runde af holdspringningen og en enkelt tidsfejl i dagens finalerunder, i alt 6,77 fejl var hvad der stod på sluterengskabet for Bengtsson og Ninja la Silla (KWPN e. Guidam/Lys de Darmen/Ursus). To nulrunder i dagens finale sikrede dem guldet i Madrid. Rolf-Göran har ved flere internationale mesterskaber været tæt på guldmedaljen, men ikke før nu er det lykkedes. I 2001 vandt han EM bronze med det svenske hold, i 2004 blev det til sølv med holdet ved OL i Athen og ved OL i Beijing (Hong Kong) i 2008 blev det til en individuel sølvmedalje på selvsamme Ninja la Silla. Rolf-Göran Bengtsson driver til dagligt en salgs-, trænings- og konkurrencestald i Breitenburg, Tyskland i samarbejde med danske Bo Kristoffersen, der i dag havde mere end bare sin forretningspartners store sejr at fryde sig over. Efter præmieoverækkelsen fik Bo overrakt FEI-flaget som har vejret over banen i Madrid under hele mesterskabet, da han som bekendt er en af hovedaktørerne bag firmaet JBK Horse Shows, der i 2013 arrangerer de næstkommende europamesterskaber i Herning. Bo Kristoffersen modtager FEI-fanen. Pressefoto. Tyske Carsten-Otto Nagel kom til finalen på førstepladsen og han havde på den skimle superhoppe Corradina (Holst. e. Corrado I/Sandro/Fier de Lui) ikke rørt en eneste bom før dagens finale. Desværre måtte ekvipagen i dag indkassere to nedslag på den svære finalebane, et i hver runde. Dermed var guldet tabt, men sølvet i hus.  Carsten-Otto Nagel og Corradina. Pressefoto. Engelske Nick Skelton og Carlo (Holst. e. Contender/Cascavelle/Gonzales) kom til EM som hvad der må betegnes som outsidere, men med sikker ridning og fantastiske runder holdt den engelske veteran sig inde i kampen om medaljer frem til finalen, hvor det ligesom Nagel blev til to nedslag. Med 9,04 fejl blev det alligevel til en bronzemedalje til den 53-årige toprytter, der i øjeblikket oplever sin anden ungdom hvad angår sportsresultater. I lørdagens Grand Prix placerede han den blot 8-årige Big Star (KWPN e. Quick Star/Nimmerdor/Ramiro) på andenpladsen.  Nick Skelton og Carlo. Pressefoto. Hollænderne må føle sig overordentligt uheldige denne uge. Efter at have ligget til guld med holdet, røg de fredag helt ud af medaljerne og ned på 4. pladsen i holdmesterskabet. I søndagens finale havde Gerco Schröder redet sig ind på førstepladsen eftersom han var den eneste af top 5-rytterne, der havde redet fejlfrit i første runde. Han kunne sågar tillade sig et nedslag i anden runde og stadig vinde guld. Desværre faldt der to bomme i anden runde og dermed blev det til en 4. plads for hollænderen og hans ellers flyvende hest, Eurocommerce New Orleans (Holst. e. Colbert/Carthago/Landego). Helt sensationelt havde Sverige hele to ryttere i top 5 ved årets mesterskab. Henrik von Eckermann, berider hos Ludger Beerbaum, havde lånt chefens hest, hingsten Coupe de Coeur (Holst. e. Calido I/Lincoln/Urioso) til dette års mesterskab. Det relativt nye partnerskab spandt fremragende gennem mesterskabet og man fristedes næsten til at sige, at Coupe de Coeur så bedre springende ud under Eckermann end nogensinde før under Beerbaum. I dagens finale blev det til to nulrunder og dermed 5. pladsen i det samlede mesterskab. Finaleklassen blev også afholdt som en klasse i sig selv og i denne deltes Eckermann med hollandske Jeroen Dubbeldam om sejren i klassen og hver især indkasserede 37.500 Euro. De tre medaljetagere, fra venstre mod højre Carsten-Otto Nagel (sølv), Rolf-Göran Bengtsson (guld) og Nick Skelton (bronze). Pressefoto.