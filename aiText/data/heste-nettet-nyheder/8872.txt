Hjemmebanekusken vandt DM-guld 
2012-04-30T11:37:01
Skivekusken Per Juul var klog nok til at vælge sin egen hest Olympos til det afgørende DM-løb for travamatører. Efter afventende kørsel satte han sit angreb ind i opløbet og hentede på flot vis andenpladsen, der var nok til guldet.  Med sin egen hest Olympos satte amatørkusken Per Juul trumf på, da han lørdag eftermiddag vandt DM for Travamatører på sin hjemmebane Skive Trav. Den dygtige kusk, som tidligere har vundet travamatørernes danske mesterskab, skulle i den afsluttende femte DM-afdeling bare holde sig foran konkurrencens førende kusk, Bøje Laursen fra Billund, og det lykkedes med både lidt held og dygtighed.   Desværre for Bøje Laursen galoperede hans hest, Pelle Stensbæk, da startbilen slap det 12 hestes store felt, og så kunne Per Juul få en perfekt position lige bag førende Rubin Bagger med Lolland-Falster-kusken Sune Hansen. Nu blev det hverken Sune Hansen eller Per Juul, der til slut vandt løbet, men i stedet bornholmske Stefan Lind-Holm med en stærk Nemo Søhold, men med sin andenplads med Olympos fik Per Juul point nok til at snuppe DM-guldet. »Jeg havde set ud af øjenkrogen, at min værste konkurrent havde galoperet, og siden skulle jeg bare holde lidt i min hest og ikke satse hele butikken for at klare andenpladsen. I sidste sving havde jeg en dejlig fornemmelse i maven, da jeg kunne se, at den førende hest var træt, og så kunne jeg få andenpladsen«, sagde en forpustet Per Juul efterfølgende.   Videre til dopingkontrol Som det hører og bør sig var han på kærlig vis af sine konkurrenter blevet smidt i søen på banens inderkreds, men det blev blot taget med et stort smil. Mødet med det mudrede vand var nu det mindste. Inden DM-løbene var blevet skudt i gang i silende regnvejr, var Per Juul blevet informeret om, at en dopingkontrol efter sidste afdeling ventede i kulissen. »Nu har jeg været på det lille hus flere gange i dag allerede, så det kan være, at det bliver en lang aften for doping-kontrollanten«, storgrinede den nye Danmarksmester. Sune Hansen kørte ikke tomhændet fra Skive Trav, da han vandt sølv, mens Bøje Laursen trods sin 'skævert' i finalen havde point nok til bronzemedaljen.   Per Juul og Sune Hansen skal sammen med en anden Skivekusk, Dennis Kristiansen, repræsentere Danmark i Nordisk Mesterskab i Sverige, der finder sted slutningen af maj. Af Hestesportens Medier  Per Juul i midten har fundet det store DM-smil frem flankeret til venstre af Sune Hansen og Bøje Laursen. Foto: Flemming Andersen.