DM i ridebanespringning godt fra start
2013-05-09T13:38:02
En hel by af teltstalde, campingvogne og store hestetransportere er skudt op på Tågerups jord. DM i ridebanespringning er blevet skudt godt i gang med tre opvarmningsklasser onsdag. Og rigtig mange ryttere havde lyst til at teste banen.  LA1* havde godt 60 starter, MB2* måtte deles i to afdelinger med over 80 ryttere i hver og endelig opvarmning for Children med 17 starter.  Der var også nok at se på for både heste og ryttere med flotte, utraditionelle spring og den store vandgrav som valgfrit spring i MB-klassen.  Det er Absolute Horses ved familien Schou, der er arrangør, og både Andreas og Christian Schou er klar til DM for senior. De kunne glæde sig over, at vejret på startdagen var med arrangørerne - en overskyet start med en kold blæst som blev afløst af sol.  En hel by er vokset op på området ved Tågerup. Teltstaldene står på rad og række, og bagved er oprangeret både campingvogne og store hestetransportere.  Torsdag begynder alvoren med kvalifikationen for Children præsenteret af BPI og for U21 præsenteret af Honda ved Autocentralen. Der er finale for disse lørdag. Fredag er der kvalifikation for U18 præsenteret af Kolding Kommune og endelig First Senior DM. De rider finale søndag.  Søren Knudsen springer Toulouse - en af Absolute Horses hingste - i MB2*-klassen.  Det ser afslappet ud, men der er travlhed, når det hele skal rykkes på plads.