Fynsk hest med i galopderbyet
2011-06-23T10:15:02
Søndagens galopderby på Klampenborg Galopbane får deltagelse af den fynskopdrættet hoppe Viktoria Dream.  Med udgangspunkt i Ravnebjerg lidt uden for Odense har Gert Larsen og hustru Nina Falck i de senere år under pseudonymet Stald Jupiter og i samarbejde med ligeledes fynske Stutteri Bøgely haft stor succes som fuldblodsopdrættere. Kulminationen på det arbejde kom tidligere på året, da Nina Falck og Gert Larsens opdræt Viktoria Dream på galopbanen i Klampenborg vandt det klassiske Mowerinaløb og hentede 100.000 kroner til sine københavnske ejere. På søndag gælder det karrierens højdepunkt hidtil, Seeland Dansk Derby med hele 400.000 kroner til vinderen. »Vi ser jo vildt frem til derbyet, hvor Viktoria Dream starter. Selvfølgelig kan man altid tvivle lidt på, om hun står derbyets 2.400 meter, men kredsen omkring hende med træneren i spidsen har vurderet, at hun kan gøre det bedre, end sidst hun prøvede distancen«, siger Gert Larsen. Købt som føl Viktoria Dream har skilt sig ud lige fra føl af. Hendes ejere købte hende allerede som føl, og det er langt fra usædvanligt, når det drejer sig om at erhverve sig fuldblodskvalitet til tiden. »De var faktisk hos os for at se på en anden hest, men den var lige blevet solgt, og så faldt de for Viktoria Dream«, fortæller Gert Larsen, som har fået indføjet i købsaftalen, at stutteriet har førsteret på et eventuelt tilbagekøb af hende efter endt væddeløbskarriere. Der skal nemlig være plads til at føre Viktoria Dreams blod videre, hvis den brune hoppe skulle gå hen og vinde derbyets blå bånd. Men uanset udfaldet af årets Derby så vil Gert Larsen bare nyde løbsdagen. Og her får ægteparret travlt, for hele ni heste, som parret helt eller delvist har opdrættet, er til start på den store derbydag. »Det er klart, at det giver en løbsdag lidt ekstra, når man kan se sine opdræt i aktion så mange gange, men ellers har vi overhovedet ingen problemer med at nyde det ene topløb efter det andet, som præsenteres på søndag«, slutter Gert Larsen. Og skulle Viktoria Dream vinder derbyet, så lover Gert Larsen at springe hele vejen op til Jupiter! Af Teit Rasmussen, Hestesportens Medier