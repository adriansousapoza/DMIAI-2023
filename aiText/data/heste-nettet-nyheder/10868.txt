Har du en vild eller bange springhest?
2014-08-01T16:46:12
-Og har du lyst til at få træning med den til en træningsdemo på verdens største videnskabelige hestekonference?   Under titlen "Equine stress, learning and training", (hestens stress, læring og adfærd) afholder ISES (International Society for Equitation Science) verdens største videnskabelige konference om heste. Her præsenterer forskere fra hele verden deres forsøg og diskuterer træning og håndtering af heste. Konferencen afholdes i år i Danmark og indeholder ud over alle de teoretiske oplæg og præsentationer af forskernes forsøgsresultater også en "praktisk dag", hvor forskellige trænere viser deres bud på hvordan de arbejder med de vidensbaserede metoder i praksis.   En af de trænere der er inviteret til at præsentere sit træningssystem, er Susan Kjærgård fra Blue Berry Hill. "Jeg glæder mig til at præsentere min træning af springheste og vise hvordan man kan træne hestene til at blive roligere og mere tillidsfulde ved at bruge de blide og effektive metoder, jeg har udviklet og som vi bruger på Blue Berry Hill. Jeg vil gerne vise hvordan man med viden om læringsteori og hestens stress niveau kan tilrettelægge træningen for den enkelte hest, så man reducerer dens stress og øger den fokus og heraf præstation", fortæller Susan Kjærgård.   For at demonstrere hvor stor forskel træningen kan gøre for en stresset hest, har Susan brug for nogle testryttere, der har lyst til at få undervisning under fremvisningen. Så har du en stresset springhest eller en hest der er bange for spring med fyld under eller meget gerne bange for plasticvandgraven og har du lyst til at få undervisning under demoen fredag d. 8. august kl. 15.30 i Billund så kan du læse meget mere om hvordan du kan ansøge lige HER.  