Elitehingsten Churchill er blevet aflivet
2012-10-22T16:36:53
  Elitehingsten Churchill DVE 475 blev 23 år gammel     "Det er noget af et savn, men han var slidt og hans tid var kommet" fortæller ejeren Henning Jensen og tilføjer, Churchill har båret mange ryttere igennem både spring- og dressurklasser.  Churchill e. Cicero / Romino har gået nationale og internationale S-klasser i både springning og dressur med hhv. Kim Knudsen og Lars Pedersen. Den sidste, der red den alsidige hingst, var Mie Knudsen ved en mannequinopvisning i Jomfru Anegade i Aalborg. Churchill huskes også af mange som en vigtig medspiller i Hingstekvadrillen ved Dansk Varmblods hingstekåring i Herning.  Hans dobbeltanlæg har også vist sig at gælde i avlen og han har været far til vinderen af unghestechampionatet i både dressur, springning og samlet! Hans mest kendte dressurafkom var Hans Jørgen Nørgaards Grand Prix-hest Charles Chegall og avlshingstene Consul og Chopin Dane, mens han på springbanerne er repræsenteret af mange S-heste, bl.a. Tina Lunds Chubon Ravnes-Have, der netop i weekenden opnåede en andenplads ved JBK-stævnet i Odense.  Churchills ejere, Pia Holländer og Henning Jensen fra Stutteri Volstrup, har haft en fremragende weekend ved DRF's championatsfinaler med finalister i alle tre årgange af springheste, og her stod Churchill som morfar til både Volstrups Cash og Volstrups Coline.  "Havde vi ikke haft Churchill, ved jeg ikke, hvor vi havde været med vores avl i dag" er Henning Jensen i taknemmelighed til den store hingstepersonlighed.   kilde: Ridehesten.com    Chubon Ravnes-Have e. Churchill med Tina Lund i sadlen ved weekendens JBK stævne