Martinsen fører an i La Baule
2011-05-12T17:15:49
Allerede på førstedagen ved det femstjernede internationale CSIO-stævne i franske La Baule, gør de danske ryttere positivt opmærksomme på sig selv.  På den 12-årige Gucci kunne Emilie Martinsen placere sig i dagens første klasse, en tidsspringning på forhindringer i størrelsen 1.35-1.45m. Med Gucci (KWPN e. Mr. Blue/Torrero) opnåede hun en 5. plads i det hårde selskab mod nogle af verdens stærkeste ryttere. Så meget desto mere er det flot at endnu en dansker formåede at ride sig ind blandt de 10 første. Det var udenlandsdanskeren Henrik Gundersen der placerede den unge og særdeles velspringende hingst Chianti's Dream (Holst. e. Cassini I/Cor de la Bryére) på en 7. plads.  De danske ryttere brugte dagens 4. klasse til at varme deres topheste op og få dem vænnet til omgivelserne. Den nykårede Danmarksmester Thomas Sandgaard red en fejlfri runde på 13-årige Rubberball og var trods en langsom tid kun lige ude af placeringerne. Henrik Gundersen var ligeledes fejlfri på Bøgegårdens Apollo (Holst. e. Acord II/Ronald) mens Emilie Martinsen og Caballero (Westf. e. Champion du Lys/Acord II) havde et enkelt nedslag.  I morgen eftermiddag afvikles nationsspringningen for verdens 8 bedste springnationer hvor Danmark for første gang er repræsenteret.