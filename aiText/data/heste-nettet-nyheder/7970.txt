Danmark endte på 6. pladsen ved EM
2011-08-18T19:23:07
Holdkonkurrencen ved EM i dressur er netop blevet afgjort, det danske hold endte på en 6. plads. Placeringen som nummer seks betyder dog for Danmark at OL-kvalifikationen til 2012 er i hus. Danmark endte i dag med et samlet resultat op 209.985. Det er kun de tre bedste resultater for holdet der tæller med, og det betød at Sune Hansen og Blue Hors Romanovs resultat ikke var med i den samlede stilling. Ikke overraskende var det Nathalie zu Sayn-Wittgenstein og Digby der leverede det bedste danske resultat med 71.383 %. EM-guldet gik til det engelske hold der helt suverænt vandt holdkonkurrencen. Carl Hester og Uthopia leverede et ridt i særklasse og opnåede det højeste resultat med 82.568%. Derudover var også superhesten Mistral Højris på det engelske hold med rytteren Laura Bechtolsheimer, samt Emilie Faurie og Elmegaardens Marquis og Charlotte Dujardin med Valegro. Sølvmedaljen gik til det tyske hold, der ellers i år havde trumfkortet Totilas på holdet. Det lykkedes dog ikke Matthias Alexander Rath, der har overtaget Totilas efter Edward Gal, at overgå Carl Hesters super ridt. Ekvipagen havde nogle ærgelige fejl, som kostede i det endelige resultat. De ellers så stærke hollændere måtte ved dette mesterskab se sig reduceret til bronzemedaljerne, og det på trods af en stærk holdsammensætning med bla. Adelinde Cornelissen, Hans Peter Minderhoud og Edward Gal. Lørdag fortsætter de individuelle mesterskaber hvor de 30 bedste ryttere fra holdkonkurrencen er kvalificeret. Det betyder at fra Danmark er Nathalie zu Sayn-Wittgenstein, Lisbet Seierskilde samt Anne van Olst gået videre. Du kan se alle resultaterne her.