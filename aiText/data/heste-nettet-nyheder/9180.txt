Fin start til juniorerne ved EM i dressur
2012-07-12T19:05:34
De to første danske juniorekvipager har onsdag været på banen i 1. afdeling af holdkonkurrencen ved EM i dressur i Schweiz. Første rytter var Caroline B. Smidt, der efter dagens klasse ligger individuelt nr. 5, mens Cecilie Lyndrup endte på en foreløbig 10. plads. Holdkonkurrencen afgøres i morgen torsdag efter 2. afdeling, hvor det er Mille Larsen Warncke og Anna Zibrandtsen, der skal på banen. Danmark ligger på en foreløbig 3. plads efter 1. afdeling. De danske dressurlandshold og talentarbejdet i dressur er sponsoreret af First Horse Hesteforsikring.   Smidt og Lyndrup lagde flot ud Caroline B. Smidt og Donna Charian fik æren af at være første danske juniorekvipage på banen i Bern. Ekvipagen leverede et fint program til 68,622 %, hvilket efter 1. afdeling placerer dem på en foreløbig 5. plads. Cecilie Lyndrup og Lambada entrerede dressurbanen som næstsidste ekvipage i 1. afdeling. Her blev det til et resultat på 66,622 %, hvilket placerer den danske ekvipage på en foreløbig 10. plads.   Holdmedaljerne afgøres torsdag I morgen torsdag afgøres medaljekampen i holdkonkurrencen ved EM for juniorer, når 2. afdeling afvikles om formiddagen. Her er det Mille Larsen Warncke på Langkjærgaards Donna Fetti og Anna Zibrandtsen på Capriciella, der skal ride for dansk medalje. Ungrytternes holdmesterskab afgøres ligeledes over to afdelinger onsdag og torsdag.   Noget at forsvare De unge danske dressurryttere har noget at forsvare ved EM i Bern. Sidste år, hvor EM blev holdt i Danmark, blev det til hele otte medaljer - heriblandt EM-sølv til begge landsholdene.   Kilde: DRF  Cecilie Lyndrup og Lambada (Arkivfoto: JP-Photo) 