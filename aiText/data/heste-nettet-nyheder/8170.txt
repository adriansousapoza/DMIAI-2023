Sejr til Sofie Jeppesen i Intermediaire II 
2011-10-22T09:43:09
I dagens 1st Horse Cup i Intermediaire II for U25 ryttere havde vi fire ryttere til start, hvor Sofie Jeppesen med Hedebo´s First AS e. First Flaire R løb af med sejren med 68,55 %. Sofie Jeppesen fremviste et flot og præcist program med flere højdepunkter.  Helene Melsen red DV hesten Akeem e. Lobster til en 2. plads. Ekvipagen leverede et sikkert og fint program, som blev honoreret med 64,05 %.  På en tredjeplads fik vi Anna Kasprzak med den elegante og letfodet DV-sølvmedaljehoppe Langkjaergaard´s Donna Fetti e. Blue Hors Don Schufro. Ekvipagen fremviste et rigtig flot program med højdepunkter, der klart vidnede om Donna Fettis kvaliteter. Desværre kiksede begge piafføvelserne, hvilket kostede dyrt og parret endte med 62,26 %. At Donna Fetti sagtens kan piaffere blev understreget under præmieoverrækkelsen, hvor stemningen blev lidt for meget for den tændte hoppe.   Ann-Sofie Berger red den smukke og udtryksfulde Danielo 2 til 60,11 %. Parret red et fint program, dog blev Danielo 2 til tider noget anspændt, hvilket kom til udtryk i ærgerlige fejl i 2'er-changementerne og i knap så udtryksfulde piafføvelser.