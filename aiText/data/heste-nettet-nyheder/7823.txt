Caroline på jagt efter EM-kvalifikation
2011-06-22T08:35:00
I denne uge deltager 16-årige Caroline Regitze Jensen som eneste danske rytter ved det internationale militarystævne i Belgien: "Arville Eventing 2011", og målet er at komme hjem til Danmark med den sidste EM-kvalifikation i hus. Efter at have redet for den irske militarystald "Fernhill Sporthorses" over vinteren, er Caroline nu tilbage i Danmark hvor hun har brugt foråret på at finde en den helt rigtige hest til de kommende års udfordringer. I marts lykkedes det - og Caroline har siden da været godt ridende på den internationalt erfarne militaryhest "Toftegårdens Carisma" (i daglig tale blot kaldet "Karry"), som tidligere har været redet med stor succes af Lærke Larsen. Til trods for at Caroline og "Karry" kun har haft små fire måneder sammen, er de allerede kvalificeret og udtaget til de Nordisk-Baltiske Mesterskaber i starten af juli, og de mangler nu kun en enkelt kvalifikation for at være klar til Europamesterskaberne, som afvikles i september måned i Portugal. Caroline har arbejdet tæt sammen med sin daglige træner - berider Bent Pedersen - for at optimere formen op imod stævnet i Belgien, og meldingen fra dagens morgentræning er, at ekvipagen er klar til udfordringen. Så tirsdag aften gik turen mod Belgien. hvor der i dag onsdag er banegennemgang og officiel åbning af stævnet. Torsdag er der hesteeftersyn og første del af dressuren. Fredag rides der ligeledes dressur hele dagen, mens lørdag er afsat til det krævende terrænridt, der kommer til at foregå i parken og skovene omkring Chateaux Arville, der ligger som det smukke centrum for hele stævnet. Søndag afsluttes stævnet med det sidste hesteeftersyn, ridebanespringning og præmie-overrækkelsen. Stævnet kan følges på facebook, hvor siden hedder "Eventing Arville", og der vil være live dækning af stævnet på www.rtbf.be/sports. Der vil også være løbende opdateringer og billeder fra stævnet på Carolines egen hjemmeside: www.caroline-eventing.dk. Stævnets hjemmeside med mere info, startlister og resultater: www.arville.be