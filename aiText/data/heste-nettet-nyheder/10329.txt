Egnethedstest i Middelfart
2013-11-08T10:38:19
  Lørdag d. 2. november blev der afholdt egnethedstest i dressur i region 3 på Middefart Ridecenter     Vinder af kvalifikationen blev charmerende og velgående Jakas Don Louvre e. Blue Hors Don Romantic/Lauries nydeligt redet af Dorthe Rohmann. Jakas Don Louvre, der kommer med en frisk 3-plads fra dette års 4-års championatsfinale, fremstod yderligere styrket og viste god selvbæring og en dejlig smidig bevægelsemekanik i alle 3 gangarter. Han tog fortjent sejren med samlet 880 point og er dermed direkte kvalificeret til Unhestechampionatet i Herning.   Sølvmedaljehoppen Day-Lights Sarohna e. Blue Hors Romanov/Blue Hors Don Schufro redet af Allan Grøn indtog andenpladsen med samlet 860 point. Hoppen er særdeles ridelig med et plus til især skridt og travbevægelsen.   Trejdepladsen gik til Netstutteriets Bacchio e. Blue Hors Don Shufro/Come Back redet af Maria Anita Andersen med samlet 840 point. Igen en særdeles ridelig og meget velredet hest. Han er mekanisk en meget velfungerende hest, med en særdeles god galop hvor han i overgangene allerede viser lethed for samling.   Dagens suverænt bedste galop stod Florentino Hena e. Florencio/Solos Landtinus redet af Alexandra Buchreitz for. Super balance, smidighed og op-ad-bakketendens blev der vist og der blev fortjent kvitteret med dagens eneste karakter på 9,5. Traven er velfungerende rent mekanisk, men savner endnu noget styrke og bæring. Det blev til samlet 840 og en fjerdeplads.     Kendetegnende for toppen i denne kvalifiktion var at hestene generelt blev fremvist i henhold til træningsskalaen og det var dejligt at se de unge heste arbejde i afspændt form og fremvise gode naturlige gangarter.      Link til samlet resultat her   Jakas Don Louvre og Dorthe Rohmann (Foto: Christine Prip)  