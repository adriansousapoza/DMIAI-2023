Hingstekåring i Holland
2011-01-31T16:00:01
Det hollandske forbund KWPN afholder deres årlige hingstekåring i den kommende uge onsdag til og med lørdag. Kåringen foregår i Brabanthallen i s'Hertogensbosch og får deltagelse fra flere end hundrede hingste. Kåringen begynder med løsspringning og kåring af springhingstene onsdag og torsdag, mens fredag står i dressurhingstenes tegn. Lørdag udnævnes fløjhingstene, auktionen afvikles og kørehingstene kåres. Danske gener i kollektionen af dressurhingste Den 8-årige hingst Wynton og den 9-årige Vivaldi er repræsenteret med hver 5 afkom til kåringen. Wynton er efter Jazz og ud af en hoppe efter danske Matador og Rubinstein I. Matador (e. May Sherif/Wersal/Guter Gast XX opdrættet af Georg og Klara Møllebjerg) blev redet i international dressursport af finske Kyra Kyrklund og med hende i sadlen, vandt han sølv ved VM i 1990 og sejrede i World Cup finalen i 1991. Med katalognummer 401 Dancer M, er der ved kåringen også et afkom efter den danskejede hingst Hoftanz og med 402 Deniro V.O.D. et afkom efter Blue Hors Hotline. I springkollektionen er det den hollandsk ejede holstenerhingst Berlin (Caspar e. Cassini I/Caretino) som dominerer med hele 8 afkom, mens Canturano (Holst. e. Canturo/Coriano) har 6 sønner og Cardento (Holst. e. Capitol I/Lord) og Vigaro (KWPN e. Tangelo van de Zuuthoeve/Renville) har hver 5 sønner udtaget. Se alt om KWPN's hingstekåring i dette link