Trøstfinalehest vinder 5-års championatet!
2012-10-19T20:11:51
    Den dejlige, smidige og korrekt gående, men til tider også noget varme guldmedaljehoppe Holballes Deeba e. (De Noir/Resident) redet af Michael Grønne Christensen, gik i dag hele vejen og vandt fortjent 5 års championatet efter at have været en tur omkring trøstfinalen   Deeba viste sig ikke helt som favorit på førstedagen, hvor hun spændte lidt på omgivelserne og derfor ikke viste sig optimalt. I trøstfinalen kom hun dog stærkt igen med et flot program, hvor hun bl.a. brillerede med smidige øgninger, flot skridt/galop overgang og generelt et meget korrekt bevægelsemønster. Et program hvor hun også viste sin ridbare side, godt administreret og hjulpet af Michael. Igen i dag var hun med Michael hele vejen rundt, hvor hun viste sin smidige og korrekte trav igen med højdepunkter i meget korrekte øgninger med stort overtramp og maksimal rummelighed (9,0). Skridten er klar og afspændt men kunne have større rummelighed (8,2). Galoppen er i god balance og med god bæring i kontragalop og hun lader sig villigt samle i overgangene fra galop til skridt (8,8). Samlet blev det til 8,66 og dermed sejr i 5-års Championatet 2012      Holballes Deeba og Michael Grønne Christensen (foto: JP-photo.dk)     Andenpladsen gik til endnu en ekvipage der havde været en tur omkring trøstfinalen nemlig Sir Caramello (Sir Donnerhall/Feiner Stern) redet af Andreas Helgstrand. Der har været en del kontrovers omkring hvorvidt ekvipagen var startberretiget i trøstfinalen, da denne blev diskvalificeret i den indledende runde på grund af blod i schenkellejet på Sir Caramello. Svaret fra FEI lød som følger:   "If the horse has no sign of blood before next day's competition, there is no rule which prevents the horse from competing. All decisions if a horse is fit to compete are based on the horse's condition at the actual time." (kilde: Horse2rider.eu)     Ifølge FEI var ekvipagen altså berretiget til start, der har dog været flere episoder af lignende art i løbet championatet, hvor der har hersket lidt generel "forvirring" (med frustrationer til følge) omkring hvad reglementet egentlig siger. En klar udmelding på hvad politikken er på området ville nok være på sin plads. Ikke desto mindre er Sir Caramello en ualmindeligt smuk hingst med masser af wauw-faktor og en især ekspressiv forbensmekanik. Han blev måske lidt vel kadanceret i traven i dag og bagbenene kunne være mere aktive (8,8) Skridten er rentaktet men kunne være mere smidig over lænden (8,2) Galoppen er meget rummelig og igen med flot forbensmekanik (9,0) Der var i dag lidt modstand i overgangene og ridelighedskarakteren blev derfor holdt op 8,2 mens kapaciteten blev vurderet til 8,8    Sir Caramello og Andreas Helgstrand (foto: JP-photo.dk)     Andreas tog sig også af tredjepladsen denne gang på Møllegårdens Pas Partout (e. Don Primero/Bøgelys Camaro). Hvis det skulle være forbigået nogens opmærksomhed er Pas Partout halvbror til Tailormade Attention (e. Abanos) der blev nr. 2 i 4-års finalen, samt Møllegårdens Sunrise (e. Sunny-boy) der i går gik trøstfinale i 6-års championatet. En bemærkelsesværdig avlspræstation af Lone Christiansen fra Ribe og hende fantastiske avlshoppe Møllegårdens Kabaret, der altså har alle hendes tre første afkom med i hver deres årgang i dette års championater. Pas Partout er meget stort og elastisk travende men bliver momentvis lidt snappende i det højre bagben, han opnåede alligevel karakteren 9. Galoppen er stor men fik også en kommentar med på vejen om en lidt overaktiv bagbensaktion (8,5)    Møllegårdens Pas Partout og Andreas Helgstrand (foto: JP-photo.dk) I øvrigt blev denne klasse generelt meget korrekt bedømt fulgt op af nogle særdeles gode og konstruktive kommentarer fra overdommer Peter Holler, der var med til at løfte finalen fra et tilskuerperspektiv.   Samlet resultat for klassen her