Hellere levende hestekræfter 
2012-09-04T13:45:02
16-årige Tobias Nygaard Jonassen elsker travheste. 'Hestepigen', som hans kammerater kalder ham, har lige bestået den såkaldte kørelicens-prøve, så han nu kan køre travløb mod sportens etablerede navne. Det er ikke motorolie og fuld fart på en motocross-maskine, der interesserer Tobias Nygaard Jonassen fra Faxe. De gør derimod spillevende hestekræfter, travhestekræfter. Han har netop bestået den praktiske prøve, så han nu må deltage i travløb på landets travbaner. Men det er ikke helt tilfældigt, at Tobias Nygaard Jonassen er blevet bidt af travheste. Hans farfar har travheste, hans far har travheste, og så er hans onkel professionel travtræner. »Jeg fik som tiårig lov til at køre lidt med min fars heste hjemme på gården, og et par år senere fik jeg så lov til hver lørdag at komme i stalden hos min onkel. Hos René har jeg været med til at træne og virkelig lært en hel masse,« fortæller Tobias Nygaard Jonassen. Og forleden kunne han så sammen med et par ligesindede taget skridtet videre, da han bestod kørelicens-prøven på Charlottenlund Travbane. Nu kan han få lov til at køre mod både sin far, Anders Jonassen, og farbror René Jonassen.Skal hurtigt i ilden Tobias Nygaard Jonassen skal efter planen allerede i debut 15. september, hvor der på travbanen i Charlottenlund er såkaldt 'social lørdag'. Trods titlen bliver der ikke lagt fingre i mellem eller taget specielle hensyn til Tobias Nygaard Jonassens manglende løbsrutine. Her kan han ud over sin farbror også risikere at støde på en af dansk travsports mest vindende travtrænere og travkuske, Steen Juul. »Jeg har været så heldig at få min egen travhest, Kometen N J, som er en rigtig flink, velopdragen og dermed nem travhest. Den kan jeg helt sikkert få masser af rutine med og forhåbentlig en sejr. Jeg gælder mig virkelig til at skulle ud og køre væddeløb,« siger han. Og farmand Anders er nu ikke så nervøs for sønnens fremtid i travsporten, om det så bliver på det ene eller andet plan. »Vi synes jo kun, at det er sjovt, at et af vores børn har samme interesse som os voksne. Ingen af vores børn har været tvunget til noget, så jeg glæder mig kun til, at Tobias skal køres sit første rigtige travløb, men min puls får nok et ekstra hak, når han kører til start,« siger han.Uddannelse først Tobias Nygaard Jonassen er netop begyndt på en uddannelse, grundforløbet som tømrer, men han har allerede gjort sig lidt tanker om travsporten. »Jeg tror også, at jeg på et tidspunkt vil give det en overvejelse, om travsporten kan være en fremtidig levevej for mig,« siger han velvidende, at arbejdet som professionel travtræner nærmest er en livsstil. Der skal bruges mange timer hver dag i stalden, på træningsbanen og på ture rundt til ind- og udenlandske travbaner. »Min onkel gør det jo, fordi han elsker travheste. Det gør jeg også, men først skal jeg have en uddannelse. Hvis tømrerfaget ikke er mig, så kan travsporten måske være det. Det kan være lidt kedeligt at træne, men når man først en gang har prøvet at køre rigtig stærkt, så bliver man bidt af det,« siger den raske unge mand, som ud over travet også spiller fodbold. »Selv om jeg spiller fodbold og går til den, så kan mine kammerater ikke lade være med at drille og kalde mig for 'hestepigen' - de tror, at travsport er noget med at ride, men det synes jeg jo kun er sjovt,« smiler han.Af Hestesportens Medier  Tobias Nygaard Jonassen er nu klar til rigtige travløb. Foto: Lasse Jespersen/ Travfotos.