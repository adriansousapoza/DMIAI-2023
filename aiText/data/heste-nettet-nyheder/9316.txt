Danmarkshest med derbysucces 
2012-08-23T13:24:40
Succesen er hjemme. Billund Travs Danmarkshest, Reggae La Marc, skal spise kirsebær med de store som kvalificeret til PEMA Dansk Hoppe Derby om en førstepræmie på 390.000 kroner. For lidt over et år siden søsatte dansk hestesport 'projekt Danmarkshesten'. Et forsøg på for små penge at gøre ejerskab af en væddeløbshest hvermandseje. Hver travbane i Danmark fik tilknyttet en travhest fordelt på 450 andele, og det har klart været en succes for Billund Travs udgave, den nu fireårige Reggae La Marc. Hoppen, der er i træning hos Billundtræner Martin Hansen, leverede en strålende indsats og vandt sit kvalifikationsløb til årets største løb, hoppederbyet. På lørdag skal hun kæmpe om en førstepræmie på næsten 400.000 kroner. »Det er ikke kun de mange ejere, de frivillig hjælpere i stalden og mig selv, som er superglade, men også mine trænerkolleger, der synes, det er stort. Det giver blod på tanden i forhold til, at endnu flere helt almindelige mennesker får øjnene op for travsporten, og de herlige oplevelser, den kan give hele familien,« indleder Martin Hansen.Intet at tabe, alt at vinde Personligt er det også en stor succes for Martin Hansen som travtræner. Han bliver dermed en af de yngste professionelle trænere nogensinde, som er lykkedes at kvalificere en hest til hoppederbyet. »Det var virkelig overvældende på dagen, men det er så småt ved at sive ind, at hun nu er med i den store finale. Nerver havde jeg faktisk ikke de store af. Vi tog opgaven i kvalifikationen efter devisen 'alt at vinde, intet at tabe', og det bliver også måden at betragte finalen på,« siger Martin Hansen med henvisning til, at Reggae La Marc er den i det 12-hestes store felt, som klart har tjent færrest penge til sine ejere. »Indtil andet er bevist, er Reggae La Marc i mine øjne stadig kun en outsider. Det er ikke sikkert, at de mange ejere har det på samme måde. De skal selvfølgelig nyde dagen i fulde drag og tro på, at hun kan levere overraskelsen og vinde hoppederbyet. Det drømmer jeg også om,« indrømmer 26-årige Martin Hansen.Målsætningen holdt Reggae La Marc, der er opdrættet på Stutteri La Marc ved Vejle, har efter sejren i derbyprøven haft adskillige af sine ejere forbi sin boks på Billund Trav, og her har stalden med glæde taget imod. »Målsætningen med langt de fleste Danmarksheste har været at gøre dem så gode, at de kunne være med i de store løb, hvor masser af folk og medier er til stede. Nu er Reggae La Marc en succes, så alle involverede parter håber naturligvis, at der også i fremtiden vil være en Danmarkshest ikke bare her i Billund, men over hele landet. Vi er i hvert fald klar til den store finale,« siger den stolte træner, der igen overlader styringen af Reggae La Marc til en af landets bedste travkuske, den tredobbelte Danmarksmester René Kjær fra Fyn. Blandt Reggae La Marcs mange ejere finder man i øvrigt flere lokale sportskendisser, blandt andre en række af Koldings nuværende og tidligere håndboldlandsholdspillere.Af Hestesportens Medier  Reggae La Marc ses her stryge til tops i sin derbyprøve og er nu klar til den store finale på Charlottenlund Travbane. Foto: Lasse Jespersen/ Travfotos.