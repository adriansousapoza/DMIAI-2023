Drama i Greenwich Park
2012-08-05T23:20:54
 Det var intet mindre end et vaskeægte drama der udspillede sig i London i dagens første runde af holdspringningen.   Stolte, medaljevindende hestenationer som Tyskland, Frankrig og Belgien var alle på forhånd udset til, at kunne ride med om holdguldmedaljerne, men rykkede ganske overraskende helt ud mesterskabet efter dagens klasse.   Dagens bane voldte mange af favoritterne problemer mens man så flere fejlfrie runder fra helt uventede kanter.  Tyskernes Marcus Ehning var på Plot Blue af mange udset til at være en af topkandidaterne til medaljer ved dette års OL og i det mindste som et af de mest sikre kort på det tyske hold, men allerede på forhindring nummer 3, en rød mur, gik det galt for Ehning. En ganske let touchering fra en ellers utroligt velspringende Plot Blue skubbede en kasse til jorden. Kort tid efter var tilridningen til trekombinationen nær kikset grueligt for ekvipagen, men rutinerede Ehning fik reddet situationen der ellers snildt kunne have forøget mængden af fejl betragteligt. En enkelt tidsfejl løb der også til ridtet og dermed sluttede Marcus og Plot Blue med 5 fejl. Dermed havde de lagt stilen for holdet som endte med ikke at få en eneste fejlfri runde. Janne Meyer og Lambrasco sluttede med 4 fejl, Meredith-Michaels Beerbaum og Bella Donna med 8 og Christian Ahlmann og Codex One med 4. Holdets samlede score blev dermed 12 fejl, hvilket placerede dem på en ganske uventet 10. plads og da kun 8 hold får adgang til morgendagens 2 runde var det således slut for de tyske medaljedrømme i holdklassen.   Det franske hold var ligeledes spækket med favoritter inden dagens runde men de led samme skæbne som tyskerne og sluttede på en 12. plads med 14 fejl. Franskmændene var ellers på vej til en fejlfri runde allerede med deres første ekvipage, Simon Delestre og den særdeles velspringende Napoli du Ry, men mod næstsidste forhindring knækkede den højre tøjle og parret klarede med nød og næppe det foranstående spring. Naturligt nok, så Simon Delestre det nødvendigt at lave en volte efter springet med den ene tilbageværende tøjle og de fleste havde da nok forventet at han derefter trak sig, men Napoli du Ry er tydeligvis utroligt velredet og uddannet, for Delestre rettede hesten op for den ene tøjle og resten af de tilbageværende hjælpere, sprang i fin og fejlfri stil den sidste oxer og krydsede mållinjen til et resultat på i alt 6 fejl. En ganske imponerende bedrift set i lyset af omstændighederne.   De belgiske ryttere lå under den samme forbandelse som de tyske og franske og sluttede alle med 4 eller 8 fejl. Bedste resultat leverede verdensmesteren fra 2006, Jos Lansink på Valentina van't Heike og red sig med et enkelt nedslag ind på en foreløbig delt 17. plads individuelt. Det belgiske hold sluttede med i alt 16 fejl på 13. pladsen.   Anderledes så det ud for det saudiarabiske hold, der tilsmiltes mere af lykkens gudinde i dagens første runde end noget andet hold. To fejlfrie runder og en runde med en enkelt tidsfejl lader saudiaraberne overnatte på 1. pladsen i holdkonkurrencen.   Ligeplaceret på 2. pladsen finder de meget stærkt ridende briter, hollændere, svenskere og schweizere der alle kunne slutte førstedagen med et samlet holdresultat på 4 fejl. Canada følger trop på 6. pladsen med 5 fejl efterfulgt af Brasilien og USA på hver 8. fejl.   Individuelt set er stadig 12 ryttere ligeplaceret med 0 fejl fra både første og anden runde. Blandt dem er de to svenske ryttere Henrik von Eckermann på Allerdings og Rolf-Göran Bengtsson på Casall. Briterne Nick Skelton på Big Star og Ben Maher på Tripple X kandiderer også begge stærkt til en individuel medalje med fejlfrie og overbevisende runder begge dage. Også Holland er repræsenteret med 2 ryttere iblandt de 12 dobbelte nulrunder, Maikel van der Vleuten på Verdi og Marc Houtzager på Tamino er begge stærkt ridende i London.   Både i holdkonkurrencen og i den individuelle stilling, er alt endnu meget åbent og medaljerne er bestemt ikke hængt om halsen på nogen på forhånd. Det viser resultaterne fra de første dage med al tydelighed. Arkivfoto: Rolf-Göran Bengtsson og Casall ved dette års World Cup finale. Foto: JP-Photo.dk  