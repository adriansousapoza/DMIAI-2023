Ny galoptræner satser på Fyn 
2012-02-08T21:35:28
  Line Juhl Nielsen kaster al sikkerhed over bord og nedsætter sig som galoptræner på Royal Canin Arena i Odense. »De, der starter i modvind, har vokset sig stærke, når vinden vender,« siger Line Juhl Nielsen som svar på, hvordan hun tør nedsætte sig som professionel galoptræner i disse nedgangstider. »Jeg har drømt om at blive selvstændig i flere år, og nu føler jeg, at tidspunktet er det rigtige,« uddyber Line Juhl Nielsen, der slår stalddøren op på Royal Canin Arena 1. marts, hvor hun har lejet en stald med plads til 13 heste. Lige nu har hun kun fire heste i træning og lovning på to etårige heste, der skal rides til, men hun håber at komme op på ti heste. »Jeg har ikke planer om at blive stortræner med hensyn til antal heste, men vil gerne holde det på et antal, hvor der er tid til hvert enkelt hest,« siger Line Juhl Nielsen, der oprindeligt stammer fra Tønder i Sønderjylland.   Galopheste har personlighed I hele sit voksne liv har Line Juhl Nielsen arbejdet professionelt med heste. Først hos travtrænerne Birger og Johnny Jørgensen på Jydsk Væddeløbsbane i Aarhus, siden i en salgsstald for dressur- og springheste. Men efter første møde med galophestene, var hun solgt. »Jeg kan godt lide fuldblodshestenes temperament, de er mere levende end mange andre racer, jeg har arbejdet med, og har utrolig meget personlighed. Da jeg så flyttede til Odense for at få en uddannelse som jordbrugsteknolog, begyndte jeg at ride ud for familien Tølbøll i Ringe,« husker Line Juhl Nielsen. Det var også her, at hun i 2005 gik i gang med den treårige uddannelse om jockey. Og sidste år tog hun så trænerlicens. »Hele sidste år kørte jeg de to heste, jeg havde i træning, frem og tilbage mellem Sønderjylland og Odense til både træning og løb. I år har vi så taget skridtet fuldt og flytter til Fyn,« beretter Line Juhl Nielsen. Hendes kæreste har hidtil været selvstændig landmand, men har nu solgt køerne, og hun har selv sagt sit arbejde op i en rideudstyrsforretning for at prøve lykken som træner: »Det fascinerende som træner af væddeløbsheste er, at man skal arbejde sig hen imod at få hestene optimalt klar både fysisk og psykisk til at deltage i løb. Det er i mine øjne vigtigt, at man har nogle velfungerende heste, som trives i hverdagen. Det sjove er jo netop at finde ud af, hvad der får den enkelte hest til at arbejde bedst, og så der det jo bare fantastisk, når det lykkes,« fortæller Line Juhl Nielsen.