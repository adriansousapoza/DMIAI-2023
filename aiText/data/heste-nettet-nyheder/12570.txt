Nye OL-regler fra 2020
2016-11-22T08:48:30
OL reglerne ændres fremadrettet for hestesportskonkurrencerne for hold, og betyder at et hold ikke længere vil bestå af 4 ekvipager, men kun 3. Det er ensbetydende med, at den såkaldte dropscore i holdkonkurrencerne, hvor dårligste resultat trækkes fra, bortfalder fra OL 2020 i Tokyo   Ændring til OL reglerne vedtaget På det internationale rideforbunds (FEIs) generalforsamling i Tokyo vedtog man natten til tirsdag (DK tid) et forslag til nye regler for de olympiske ridesportsdiscipliner - dressur, springning, military og paradressur (PL). Det mest markante ved forslaget, der skal præsenteres for IOC, er, at holdene i holdkonkurrencerne fremover vil bestå af 3 ekvipager frem for de nuværende 4. Det betyder, at den såkaldte dropscore, hvor dårligste resultat kan trækkes fra, bortfalder fra OL 2020 i Tokyo.   Forslaget vedtaget Forslaget kom til afstemning natten til tirsdag (DK tid) og blev vedtaget - kun 11 af 107 stemmer var imod forslaget om OL (dressur, springning og military), mens en national (GB) var imod forslaget vedr, PL. Se detaljer om afstemning og forslag her.   Dansk opbakning om ændringerne Gennem de seneste to år har arbejdsgrupper i både FEI og det europæiske rideforbund EEF arbejdet med forslag til, hvordan reglerne for de olympiske og paralympiske ridesportsdiscipliner kan tilpasses, så ridesporten bliver lettere forståelig og mere publikums- og medievenlig. Arbejdet er mundet ud flere konkrete forslag, der samlet kom til afstemning og blev vedtaget på FEIs generalforsamling i Tokyo den 22. november.   Reduktion af holdstørrelser Det mest markante i forslaget er, at holdene reduceres fra fire til tre ekvipager, hvorved dropscoren bortfalder - sagt med andre ord er der ikke plads til fejl, for alle resultater tæller, og skulle en ekvipage udgå, er holdet ude af holdkonkurrencen. Dansk Ride Forbunds formand Ulf Helgstrand, der ledede dressur-arbejdsgruppen under EFF, har på generalforsamlingen udtrykt stor opbakning til forslaget."Vi skal have begejstring og bredere repræsentation fra flere nationer, og vi skal have gjort vores sport lettere forståelig. I hvilken anden sport kan du opleve, at en diskvalificeret atlet kan få en OL-medalje? Med de nye regler vil spændingen med et blive øget markant, hvis eks. en af favoritnationerne fejler."   Tyskland imod forslaget Tyskland, som er en af ridesportens top-nationer, var imod forslaget om end det tyske forbunds generalsekretær Soenke Lauterbach gjorde det klart, at man vil respektere den demokratiske proces."Vi har forståelse for ønsket om en bredere repræsentation ved OL og PL, men der bør samtidig være en balance med kerneværdierne i vores sport, hvor vi har topatleter, topsport og høje krav til hestevelfærden. Vi føler ikke at konceptet med tre atleter pr. hold balancerer med dette, og derfor stemmer vi nej til forslaget, men vi vil acceptere beslutningen."   Hensynet til øgning af antallet af nationer vægter tungt FEIs formand Ingmar de Vos sagde inden afstemningen."Vores sport er repræsenteret af 134 nationer, og det er korrekt, at ikke alle kan være med på eliteplan. Men udviklingen af sporten gennem de seneste årtier og anbefalingerne i den olympiske agenda for 2020 forpligter os til at fokusere på at øge antallet af deltagende nationer indenfor det eksisterende deltagerantal."   Tidsplan for ændringerne Tidsplanen for forslaget vil være som følger: Februar 2017: Forslaget præsenteres for IOCs bestyrelse Maj 2017: IOCs Program-kommission vil give deres anbefalinger til IOCs bestyrelse Juli 2017: IOCs bestyrelse vil træffe beslutninger November 2017: FEIs generalforsamling vil færdigbehandle forslaget om fremtidige kvalifikationsprocedurer   Kilde: DRF       