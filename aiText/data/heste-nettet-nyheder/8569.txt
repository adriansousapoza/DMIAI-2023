En fest for alle sanser
2012-02-22T21:00:57
Hvert år samles flere tusinde tilskuere fredag og lørdag aften i den store hal i Herning for at lade sig overraske, underholde, bevæge og tryllebinde af et fabelagtigt gallashow. I år lægges der op til den helt store sanseoplevelse Gallashowet 2012 bliver et væld af hesteoplevelser. Vi skal underholdes og vi skal høre musik og alt sammen ledsaget af heste.   Showet byder på magiske øjeblikke med hårfin kommunikation imellem mennesker og dyr, konkurrencer med fart over feltet samt morsomme indslag med nogle af Danmarks sjoveste komikere. Tårerne kommer garanteret til at trille i Herning.   Campister og showdrenge Når gardinet trækkes fra og spotlightet sættes på, træder to af landets mest populære skuespillere frem i savsmuldet. Kirsten Lehfeldts oprindelige partner til showet, Peter Frödin, er blevet sygemeldt og Søren Malling har trådt i hans sted og skal således sammen med Kirsten Lehfeldt føre os igennem gallashowet i år. Det bliver i helt nye roller, som de har skabt netop til Dansk Varmblods gallashow. I deres privatliv er både Kirsten Lehfeldt og Søren Malling hestefolk. Som værter i gallashowet har makkerparret flere forskellige rollesæt, og vi skal blandt andet lære dem at kende som et ægtepar, der kommer til hingstekåring med deres campingvogn, og som to showdrenge, der skal berige gallashowet med deres helt enestående numre.   Så er der ikke sagt for meget, men det kan være en god idé at medbringe et lommetørklæde til at tørre lattertårerne.   Hestene er den røde tråd Når Dansk Varmblods Hingstekåring i Herning går fra sit faglige program til ren og skær underholdning fredag og lørdag aften, så bliver der ikke sparet på opfindsomheden. Der er som sådan ikke noget overordnet tema i årets show. Det er hestene, der er det gennemgående element og som binder programmet sammen, selv i de tegnefilm, der skal understøtte nogle af numrene. Det er et forholdsvis nyt sats fra showudvalget at kombinere de musikalske solister med dressurekvipager, men det har fungeret utroligt godt med blandt andet Edward Gal og Kim Sjøgren samt Sanne Salomonsen og Andreas Helgstrand. I år er de store navne på den musikalske plakat ingen ringere end Søs Fenger og Erann DD. I Søs Fengers magiske og blide musikunivers skal hun lege med blandt andre Rudolf Zeilinger og Daniel Bachmann Andersen, mens det bliver prinsesse Nathalie, der får lov at danse med Erann DD.   Magi og fart Gallashowet får flere gæster fra udlandet i år og det bliver i særdeleshed Frédéric Pignon og Anne Krüger, der kommer til at repræsentere den magiske kommunikation imellem menneske og dyr. Pignon medbringer sine frieserheste og sammen skal de udføre et nummer, der kan oplive de finere sanser. Det bliver frihedsdressur på en helt anderledes måde.   Det gør det også, når Anne Krüger indtager scenen, og alligevel er hendes show fuldstændig anderledes end Pignons. Krüger optræder til hest og akkompagneres ikke blot af sine hyrdehunde men også af en flok geder. Med sin hyrdefløjte og sine fine signaler skaber hun en magisk energi og får sine dyr til at optræde rundt om sig. Til gengæld kommer der fart over feltet, når der både fredag og lørdag aften afvikles kostume-springning på tid med superhelte-tema. Der er lagt op til, at rytterne skal være udklædte og springe ud som den helt, de altid har drømt om at være.   Fart er også nøgleordet, når nogle af Danmarks, ja faktisk verdens, bedste scully-kuske skal køre om kap, og et rygte siger, at der er én, der vil tage kampen op med dem og køre endnu stærkere. Det har igen i år været sekretariatschef Casper Cassøes ønske at se de lårkorte danserinder på scenen, men hans kvindelige kolleger i showudvalget har trådt i karakter og sikret, at Danmarks hestepiger får masser af afklædte staldknægte at pifte af, når House of Dance's mandlige dansere akkompagnerer Falck i et brandslukningsstunt.   Kort og godt bliver årets gallashow med garanti et brag af et show. Det bliver en sanseoplevelse, der skulle kunne give gåsehud helt omme på ryggen, lover showudvalget, der byder på en række unikke hesteoplevelser med fin dyreetik og blid musik såvel som action og rock-toner. Billetsalget er i fuld gang, og du kan stadig nå at købe billet. se mere på varmblod.dk under Hingstekåring