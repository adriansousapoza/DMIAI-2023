World Cup sejr til Kasprzak
2013-10-20T11:43:32
 Anna Kasprzak og Donnperignon (JP-Photo)Det blev i går aftes en flot sejr til unge Anna Kasprzak i Reem Acra FEI World Cup Grand Prix, hvor hun henviste erfarne udenlandske top-ryttere som Isabell Werth, Tinna Vilhelmson-Silfven, Minna Telde, Patrick van der Meer, Hans Peter Minderhoud mf til øvrige placeringer.  Anna Kasprzak red et imponerende fejlfrit program til 76,979 %, over 3 % ned til andenpladsen, hvor hun bl.a. fik vist Donnperignon flot frem i øgninger og passage. Donnperignon er en år gammel 14 Finsk Varmblods-vallak e. Donnerhall/Mozart II, som Anna Kasprzak købte i efteråret 2011 og som Anna på rekord tid er blevet Danmarks nye flagskib med.  Andenpladsen gik med 73,915 % til tyske Isabell Werth med Don Frederico-sønnen Don Johnson. Isabell red også et fejlfrit program, dog kan Don Johnson indimellem synes mere anspændt end spændstig og lidt mere ro og harmoni kunne ønskes.  Svenske Tinne Vilhelmson-Silfven indtog tredjepladsen med Don Auriello e. Don Davidoff/White Star med 73,511 %. Tinne havde en mindre fejl i etter changementsserien, men ellers et flot og flydende program. Don Auriello er en imponerende flot hest at se til, specielt med sin store skulderfrihed i øgninger, desværre mangler han noget afskub bagfra hvilket skæmmer det samlede indtryk.  Unge Nanna Skodborg Merrald havde i går sin World Cup-debut i en alder af kun 19 år på sin dejlige Milan-søn Millibar. Nanna løste opgaven på forbilledlig vis uden de store fejl og Millibar er en imponerende hest med tre rigtig gode gangarter og viser stor sikkerhed i mange af de svære øvelser. Parret som ellers førte klassen længe, endte på en femteplads med 71,532 %.  Nathalie zu Sayn-Wittgenstein havde i år valgt at medbringe Fabienne, en 11-årig Dansk Varmblods hoppe e. Blue Hors Future Cup/Rubinstein. Fabienne blev vi præsenteret for allerede for et år siden, ved JBK Horse Shows clinic sidste år, hvor Nathalie demonstrerede sine rideteknikker på den sorte hoppe, med en vis portion egen vilje. Nathalie valgte så i år at debutere Fabienne i World Cup sammenhænge og med lidt mere rutine på dette niveau skal det blive en interessant ekvipage at følge. Parret endte med en score på 64,447 %.  Malene Folmer Jensen og Acapello Foldager e. Akinos/Loran red et pænt program, hvor specielt Acapellos passage blev belønnet med 8-taller adskillige gange, desværre indløb fejl i begge changementsserierne og resultatet endte på 64,234 %.  I dag skal de 15 bedste ride Grand Prix Kür, som starter kl. 14, hvilket betyder at alle rytterne fra gårdagens klasse kommer til start, med undtagelse af Jessica Greeish og Lancaster, der desværre pga. blod i munden, blev diskvalificeret i gårdagens Grand Prix.    Tinne Vilhelmson-Silfven med Don Auriello (JP-Photo)    Isabell Werth med Don Johnson (JP-Photo)    Nanna Skodborg Merrald og Millibar (JP-Photo)           