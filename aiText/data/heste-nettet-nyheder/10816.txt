Christian 10. og Rolf - en konge og hans hest - Sommerudstilling i De Kongelige Stalde på Christians
2014-07-10T12:30:21
Kong Christian 10. blev verdensberømt for sine daglige rideture i København under den tyske besættelse. Men hvem var den høje røde hest under kongen? En sommerudstilling i De Kongelige Stalde, fortæller hestens historie.   "Det var en rigtig kongehest" Den Kongelige Berider udtalte "Det var en rigtig kongehest", da han i 1937 købte hesten Rolf til Christian 10. Og få heste har levet så meget op til forventningerne, om hvad en konges ridehest skal kunne, som Rolf gjorde i sine 10 år som kongens yndlingshest.   Kongens rideture under 2. Verdenskrig Christian 10.'s daglige rideture på Rolf fik stor symbolsk betydning under den tyske besættelse. Københavnerne viste deres modstand ved at cykle beskyttende omkring Rolf og kongen. Dette blev bemærket, og billeder af Christian 10. på Rolf blev bragt i aviser og ugerevyer over hele verden.    Christian 10.'s 70 års fødselsdag Forventningerne til Rolf var højest på Christian 10.'s 70-års fødselsdag i 1940. Da kongen red ud på sin almindelige morgenridetur, stod næsten en million danskere i gaderne for at hylde ham. Rolf bar kongen sikkert gennem folkemængden som rakte buketter op til kongen, hængte blomsterranker på Rolf og dryssede roser ud på vejen foran dem.   Sommerudstilling: historien om kongehesten Rolf I sommerferien fortælles historien om Kongehesten Rolf, Christian 10.'s daglige rideture, Kongens 70-års fødselsdag i 1940 og kongens rideulykke gennem tekst, billeder og filmklip.   Del dit eget minde Gæster der kan huske Christian 10. og hans rideture kan dele deres minde på en tavle der står i udstillingen.   De Kongelige Stalde Udstillingen er opstillet i De Kongelige Stalde på Christiansborg, i den periode hvor Dronningens køreheste er på sommergræs.   Udstillingsperiode: hele juli måned Daglige åbningstider: 10:00-17:00 Sted: De Kongelige Stalde, Christiansborg Slot   Fakta om De Kongelige Stalde Ved ridebanen bag Christiansborg ligger De Kongelige Stalde, der er en af de ganske få kongelige stalde, som stadig findes i Europa. Staldene er hjemsted for de heste og kareter, som kongehuset bruger til karetkørsel ved særlige lejligheder som nytårskur, bryllupper og statsbesøg. I de stemningsfulde historiske staldbygninger fra 1740'erne kan du komme tæt på hestene og se gallakareterne, bl.a. guldkareten, der anvendes ved nytårskuren og den såkaldte barouche, der blev anvendt ved kronprinsparrets bryllup i 2004. Det meste af året er staldene også hjemsted for de kongelige heste.    Foto: Amalienborgmuseet