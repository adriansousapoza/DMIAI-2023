Hårde tider for libyske hesteavlere   Opdateret
2011-04-01T10:16:22
Avlen af fuldblodsarabere i Libyen rammes på mere end én måde af det folkelige oprør og NATO's bombninger. Ikke nok med at nogle stutterier ligger tæt på de områder, der er blevet bombet de seneste uger. Nu melder rygterne på et yemenitisk debatforum at præsidenten og vicepræsidenten for det libyske fuldblodsaraber avlsforbund står opført som nummer 1 og 2 på en liste over 39 personer eller grupper, som oprørsledelsen og FN vil have indbragt for den internationale domstol. Listen er en påtænkt udvidelse til den liste af rejsebannede personer, der fremgår direkte af FN resolution 1970 fra d. 26 februar i år. Ud over deres arbejdet med avlsforbundet er de to også far og søn og driver i fællesskab stutteriet El Kheir Stables for Arabian Horses. I billedgalleriet på forsiden af stutteriets hjemmeside, hvor man se både faderen ("General") og sønnen ("Khalid") hygge sig med deres heste. Præsidenten for avlsforbundet Khuwaylidi Elhamedi var blandt den lille gruppe officerer, der hjalp Gadaffi til magten i 1969. Han er Libyens øverste politichef og bl.a. ansvarlig for at stoppe flygtningestrømmen ind og ud af landet. Privat hører han til i Surman-området tæt på grænsen til Tunis, hvor stutteriet ligger. Hele to af Khuwaylidi Elhamedis børn har været eller er gift med Gadaffis børn: Khalid tidligere med Aisha Gadaffi og datteren med Gadaffis søn Saadi, der har en kort og bristet karriere som professionel fodboldspiller i Italien bag sig. Forfatteren Luis Martinez, forklarer i sin bog "The Libyan Paradox" dette med at Gadaffi benytter denne klassiske metode til at sikre sig sine omgivende lederes loyalitet. Sønnen og Vicepræsidenten for det libyske avlsforbund er Khalid Elhamedi som er ingeniør, men mest aktiv gennem sit internationale engagement som bl.a. formand for den Tysk-Libyske venskabsforening og den mellemfolkelige humanitære organisation IOPCR (International Organisation for Fred, Pleje og Afspænding). Han er også kendt som en af hovedkræfterne bag digitaliseringen af det libyske samfund og modtog en canadisk hædersbevisning herfor i 2009. Hans omfattende CV beskriver også interessen for falkejagt og hans indsats som ærespræsident i flere lokale sportsklubber. Man skal dog huske at det sandsynligvis er Khalid selv, der har lavet sit fine CV så han ligesom mange andre af Gadaffis nærmeste støtter har haft et dække for sine udenlandske aktiviteter for regimet. I år skulle det libyske avlsforbund have klargjort et ny anlæg og etableret en organisation, så de kan afholde store nationale og internationale distanceridningsstævner. De har netop haft besøg af en fransk delegation ledet af den internationale ekspert Jean-Camenen, der så sent som i februar mente at kunne have første del klar til indvielse allerede i Maj. Men nu må tiden vise om stutteriet og arbejdet med avlsforbundet kan fortsætte eller om fortiden uden for hesteverdenen indhenter de to hestefolk fra inderkredsen omkring Gadaffi.