Paradressurryttere flyvende i Oslo
2011-10-14T08:15:01
Et stort internationalt stævne, Kingsland Oslo Horse Show, med mange discipliner bliver afholdt i Oslo fra den 10. til den 16. oktober. To danske paradressurryttere er for egen regning taget til Oslo for at vise flaget. Det fik de gjort godt og grundigt. Caroline Cecilie Nielsen og Leon og Line Thorning Jørgensen og DiCaprio har været flyvende de tre stævnedage 10. til 12. oktober. Mandag vandt de Team Test programmet. Caroline og Leon vandt grad II med 67.778 % foran den rutinerede tyske rytter Angelika Trabert som fik 67.302%. Line og DiCaprio vandt grad IV med 73.698%. Tirsdag var det så det individuelle program og her fik Caroline og Leon 73.651% og Line Thorning Jørgensen og DiCaprio vandt med 74.032%. Onsdag stod i Kür'ens tegn og de to fantastiske ryttere lavede hattrick med 72.667% til Caroline og 76.500% til Line. Et stort tillykke til de dygtige ryttere.