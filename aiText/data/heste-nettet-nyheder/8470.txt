Atter stor interesse for hesteuddannelse 
2012-01-18T08:29:03
Eleverne strømmer til hesteuddannelsen på Jordbrugets UddannelsesCenter Århus.     Det er igen blevet populært at uddanne sig som dyrepasser på hestelinjen. JU Århus har på dette års holdopstart i januar fået næsten tre gange så mange tilmeldinger som samme tid de to foregående år.   "Det tegner rigtig godt for 2012, og vi kan håbe på, at tendensen fortsætter til sommer også, hvor vi generelt altid har flere tilmeldinger end til vinteropstarten" siger Helle Eriksen, koordinator på dyrepasseruddannelsens hestelinje.     "Krisen har jo berørt os alle, men især hesteuddannelserne er hårdt ramt, fordi det i forvejen er en svær branche at få job i, og krisen har kun gjort det hele værre. Men selv i krisetider er der brug for veluddannede i hestebranchen, så det glæder os, at de unge også er begyndt at se mere optimistisk på det," forklarer hun.   Der er da heller ikke spor af pessimisme at spore hos de hesteglade elever. "Jeg har altid været en hestepige, og nu blev jeg nødt til at vælge om jeg ville det 100 pct. eller ej, for det er for dyrt at have så mange heste uden at bruge det professionelt" fortæller 21-årige Camilla Blønd-Sørensen, der har taget hele tre heste med hjemmefra. Hun valgte til fordel for hestene. Andet føltes bare ikke rigtigt. På sigt vil Camilla Blønd-Sørensen gerne søge ind på træner-/berideruddannelsen, men lige nu fokuserer hun på den indsigt, uddannelsen på JU Århus kan give hende.     "Jeg får en masse viden og dygtiggør mig både inden for ridning og hestens pasning og pleje. Det er skønt at kunne fokusere udelukkende på heste. Før havde jeg jo både min almindelige skole og et fritidsjob, som tog tid væk fra hestene," slutter hun.   Koordinator Helle Eriksen påpeger, at JU Århus også har gjort en ihærdig indsats for at gøre hesteuddannelsen endnu bedre, end den var i forvejen. "I år har skolen jo blandt andet ansat mig til netop det formål, og jeg startede med at indlede et samarbejde med Dansk Ride Forbund, som også kommer vores hesteelever til gode. Dansk Ride Forbund afvikler nu alle kurser i træner-/berideruddannelsen her på skolen, og det giver jo vores grundforløbselever mulighed for at få information og sparring omkring hestene og høre omkring forholdene på elevpladser rundt omkring i landet," forklarer hun og understreger, at JU Århus, på trods af at hovedbygningerne i Malling er blevet solgt, holder fast i, at eleverne fortsat kan bo på skolen og derved være tæt på deres heste og faciliteterne døgnet rundt.   "Og de fortæller ofte, at netop dét betyder meget for dem," slår Helle Eriksen fast.