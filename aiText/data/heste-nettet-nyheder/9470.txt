To danske deltagere ved UVM Military
2012-10-18T09:01:19
Så er årets UVM for militaryheste i Frankrig skudt i gang, og to danske ekvipager er udtaget til mesterskabet. I klassen for 6-års heste er Chelsey Lou med rytter Lise Halkjær kvalificeret og udtaget, og i klassen for 7-års heste er DV-vallakken Vestervangs Arami med Hanne Wind Ramsgaard i sadlen også kvalificeret og udtaget. Vestervangs Arami deltog sidste år i 6-års-klassen, hvor han sluttede som nr. 29, mens han i år er udtaget til landsholdet og var med til at vinde holdguld ved de Nordisk-Baltiske mesterskaber i juli.   Hanne Wind Ramsgaard og Lise Halkjær ankom i går til stævnepladsen, og Hanne fortæller: Vel ankommet efter to lange rejsedage, er Arami gået fint igennem første vet-tjek iklassen for 7-års heste. Chelsey Lou, som deltager i klassen for 6-års sammen med Lise Halkjær, er også fint igennem. Stedet er fantastisk, Frankrigs nationale Hestesportcenter er helt igennem imponerende. Vi skal ride dressur og banespringning ved siden af en kæmpe galopbane, og terrænturen bringer os hele vejen rundt om slottet. Og så er terrænbanen nu officielt åbnet.......den er bare superflot, og hver enkelt forhindring er et helt kunstværk!  Lise og Chelsey skal ride dressuren torsdag (i dag) kl 9.21 og jeg skal selv starte dressuren med Arami fredag kl 13.22.   Man kan læse om stævnet og følge med i resultaterne på stævnets hjemmeside: www.mondialdulion.com    Terrænbanen ved UVM i military. Foto: Privat