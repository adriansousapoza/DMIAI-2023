Gå ikke glip af årets hestebegivenhed 
2011-09-27T19:28:35
I dagene 7.-11. marts 2012 byder Dansk Varmblods Hingstekåring i MCH Messecenter Herning på hesteoplevelser i verdensklasse Selvom en hel vinter skal overstås, inden marts måned melder sig, så ligger foråret og dermed Dansk Varmblods Hingstekåring i Herning ikke længere væk, end at det er tid til at planlægge og bestille billetter til årets store hestebegivenhed. Arrangørernes planlægning er allerede langt fremskredet og billetsalget er åbent.Underholdning i verdensklasse Det bærende element og omdrejningspunktet ved Dansk Varmblods Hingstekåring er og bliver det faglige udgangspunkt - selve hingstekåringen. Ikke desto mindre er arrangementet kendt for mange forskellige facetter. Det er et multiarrangement og en af de få hestebegivenheder, der formår at knytte så mange mennesker sammen på ét sted på samme tid. Hvert år bliver hingstekåringen besøgt af omkring 53.000 i dagene torsdag til søndag. For nogle drejer det sig primært om det avlsfaglige aspekt i selve hingstekåringen og muligheden for at erhverve sig en hest på den efterfølgende auktion, mens andre er kommet for at se ridning i Unghestechampionatet og de mange konkurrenceklasser. Endnu andre kommer for at handle. Fyldte busser ankommer til MCH Messecenter Herning med gæster, der går direkte efter specialmessen "Hest & Rytter", hvis omkring 300 stande har gode tilbud med alt inden for branchen. For dem der fokuserer mere på aftenunderholdning, så byder hingstekåringen på et program i verdensklasse. Torsdag og fredag såvel som lørdag aften er der forestilling med store navne. Torsdag og fredag byder på specialarrangementer i den runde hal B, mens den store hal M fredag og lørdag aften danner rammen om Dansk Varmblods kendte gallashow. Hal M er i år udvidet med tusind siddepladser. Roberts og Zeilinger De såkaldte specialarrangementer torsdag og fredag aften har igennem årene præsenteret en række verdensnavne, der har optrådt med show og clinic. En af de mest populære igennem tiderne er amerikaneren Monty Roberts, der formår at forene det faglige med det underholdende. Roberts blev for alvor kendt som "manden der lytter til heste" og er en af de mest kendte og respekterede personer i hestebranchen. Hans popularitet rækker meget længere end blot til hestefolket, og hans bøger og videoer er kendt verden over. Monty Roberts har tillært sig en evne til at kommunikere med dyr, og han deler den gerne med sit publikum fredag aften i Herning. Torsdag aften i Herning har igennem årene fået ry for at være den faglige aften, hvor ryttere - amatører såvel som professionelle - har fået spændende og brugbart input i form af en clinic. Torsdag aftens clinic har været afholdt af nogle af Europas største rytternavne inden for dressur og springning og i 2012 får vi en ikke mindre fagligt kompetent person på scenen. En person, der i høj grad har haft en indflydelse på dansk dressurs succeskurs: Tyske Rudolf Zeilinger, der har været dansk landstræner i dressur siden 1997. Zeilinger er særligt anerkendt for sin meget klassiske tilgang til dressurridning. Han er udlært af mesteren Willi Schultheis og han har selv redet internationalt på topniveau. Nu er han på femtende år en af de vigtige medspillere i den succes, som dansk dressursport oplever. Sjovere end nogensinde Gallashowet 2012 bliver ført an af nogle af Danmarks sjoveste komikere og bedste musikere. Årets værter er ingen ringere end skuespillerne og komikerne Kirsten Lehfeldt og Peter Frödin, mens de danske popstjerner Søs Fenger og Erann D leverer de musikalske indslag. Gallashowet tryllebinder hvert år et tusindtalligt publikum i et mangfoldigt og medrivende repertoire, hvor mange af Dansk Varmblods avlshingste deltager i de forrygende spring- og dressurklasser i imponerende kostumer. Showet byder også hvert år på internationale artister med show i verdensklasse. Et perfekt samspil imellem dyr og mennesker rører mange hjerter, mens festlige højdepunkter med fuld fart og farver vil få de fleste op af stolene.Se mere her Pressemeddelelse