Jubilæums-hest på Det Fynske Dyrskue
2013-06-01T10:45:01
150 års-jubilæet for den jydske hest bliver fejret på dyrskuet i Odense. Ikke færre end 14 eksemplarer af den nationale trækhest vil være at finde på det fynske skue, der finder sted I weekenden 14.-16. juni.   Den jydske hest er udviklet fra en uensartet bestand af heste, som fandtes i Jylland omkring midten af det 19. århundrede. Fornyelsen i avlsarbejdet kom efter 1862, da en rød Suffolk-hingst med hvide bagsokker kom til Danmark. Den blev indsat i avlen med den jyske, som den tilførte så meget godt, at den reddede den jyske race og satte det præg, som den bærer endnu.   Ud over den jydske hest vil der være over 25 andre hesteracer på Det Fynske Dyrskue. Hestene fylder i det hele taget godt på skuet, som i år kan notere sig for 313 tilmeldte heste -mod 267 sidste år. Årets traditionsrige Hestegalla, der finder sted lørdag aften, har i år "Danske film og serier" som tema. Allerede lørdagen før Det Fynske Dyrskue, lørdag den 8. juni, vil odenseanerne få lejlighed til at beundre på de prægtige dyr, når heste og ryttere og heste med vogn rider i optog igennem Odense City.   Ud over hesteudstillinger vil mange landmænd selvfølgelig også vise deres kvægbesætninger frem i håb om flotte placeringer og præmier for god avl, ligesom der også i år vil være erhvervsudstillere af enhver art inden for moderne landbrug tillige med udstillinger og smagsprøver på fynske råvarer, friskbagt brød og mejeriprodukter.   Børnedyrskuet fylder 60 år Også Børnedyrskuet melder klar til weekenden den 14.-16. juni. Det fynske børnedyrskue, der er Nordens største dyrskue for børn og i år fylder 60 år, vil selvfølgelig byde på det traditionsrige grisevæddeløb, ligesom både store og små børn får rig mulighed for at komme helt tæt på dyrene og kæle med dem - og måske få en ridetur.   Med over 130 år på bagen er Det Fynske Dyrskue landets ældste, og traditionen tro vil der også i år være masser af aktiviteter og udstillinger, der kan give de besøgende et indblik i dansk landbrug, ligesom der for de professionelle udstillere og landmændene vil blive rig mulighed til at komme i kontakt med hinanden.   Tilmeldte til årets hesteudstilling på Det Fynske Dyrskue: Race Arabisk fuldblod OX 4 Belgiskeheste 8 Danish Quarter Hors 3 Dansk Miniature Hesteforening 12 Dansk Tinker Forening 3 Dansk Varmblod 23 Danske Sports Ponyer 1 Dartmoor ponyer 10 Fjordheste 26 Frederiksborgheste 17 Frieserheste 13 Haflinger heste 17 Islandske heste 39 Jydske heste 14 Knabstrupper, PONY 1 New Forest ponyer 17 Norsk Døle 1 Oldenborgheste 12 Paint Horse 6 Palomino Sportsheste Avlsforbund, Hest 1 Pinto, HEST 12 Pura Raza Espanola (P.R.E.) 8 Shetlandsponyer 38 Shireheste 6 Sportsaraber 1 Travheste 1 Welsh Ponyer 15 Æsler 4   Forsidefoto: JP-Photo.dk