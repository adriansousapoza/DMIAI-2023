5 springbetonede hingste kåret
2017-03-09T19:26:20
Her til eftermiddag var der fremvisning af 4-års og ældre hingste i Equsana Arena Hal M. Det var en lille, men god samling der blev fremvist i forbindelse med den endelige kåring. Igennem de senere år er der blevet skabt tradition for, at de 4-års og ældre hingste, der har en bestået materialprøve, bliver besigtiget allerede i dag torsdag. Det betyder, at hvis hingstene kåres, så kan de deltage i konkurrence- og præsentationsklasserne der er de kommende dage. Det var en enkel bane, som de springbetonede hingste kom til bedømmelse på. Den bestod af fire enkelspring og et enkelt dobbeltspring. Det var i alt fire 4-års hingste, som var mødt frem til den endelige kåring. Gældende for dem alle, var at de havde bestået materialeprøven på Tørring Ridecenter sidste år, efter de alle havde opnået over 800 point. Det lykkedes fire 4-års at blive kåret. Det blev kat. nr. 100 Cyrano Ask e. Ci Ci Senjor ask/Kannan. Der blev fra Cyrano Ask' side sprunget højt over flere af springende. Der blev sprunget en runde mere, hvor der kom mere ro på. Alt i alt fremviste Cyrano Ask sig rigtigt godt. Cyrano Ask er udstillet og opdrættet af Stutteri Ask. Kat. 101 blev også kåret. Det var Comme Il Faut Plus e. Comme Il Faut/Pontifex. Det var en frisk udgave af Comme Il Faut Plus der var på banen. Der blev sprunget godt, med super gode flekser og en hurtig men god afvikling af springet, men han var forståeligt lidt spændt i dagens omgivelser. Det er Stald Cajus der har udstillet Comme Il Faut Plus og opdrætter er tyske Nobert Wentrup. Kat 102 var Casanova Hästak DWB e. Cosmeo/Diamant de Semilly, og er udstillet af Hästak AB og avlet af danske Carsten Carstensen. Også her blev der fremvist god springning. Kat 103 blev også kåret. Det var Frontier Ask e. Favorit Ask/Caretino både udstillet og opdrættet af Stutteri Ask, og i lighed med de andre kårede hingste blev der også her vist rigtig god springning.  Der var en yderligere 4 års med. Det var Casall Sem e. Cabachon/Coronado. Han var udtaget til hingstekåring sidste år, men en skade gjorde at han alligevel ikke kom med. I stedet er han kommet med i år, men afgørelsen om Casall Sem er kåret bliver først offentliggjort på lørdag. Casall sem er udstillet af Katrinelund og opdrættet af Esben Pedersen.   Der var to springbetonede hingste over 4 år med til kåring i år. Men den ene - Kløvergårds Dirty Dancer e. Favorit Ask/Lambrusco Ask - deltager i unghestechampionatet, hvorfor at hingsten ikke blev fremvist her samt at hans endelige bedømmelse først kommer på søndag. Hingsten er udstillet og opdrættet af Lykke Varming Lauritsen. Den sidste hingst på banen var en vinderen af DM tilbage i 2010 - det var Caballero 80 e. Champion du Lys/Acord II med kat. 122. Cabellero har gået alt med danske Emilie Martinsen i sadlen, inden hun indstillede sin ridekarriere, samt han under sin tidligere rytter Bastian Freese vandt UVM i Zangersheide for 7 års. Caballero består af meget interessant springblod, og det er af linjer som ikke er benyttet specielt meget herhjemme. Ved fremvisningen så vi lige præcis, det Caballero er. En super rutineret 17 års hest, som lige præcis ved hvor forhindringerne står. Derfor blev der hverken overspringet og man så heller ikke nogen wow-effekt, som man ser hos mange af de unge heste. Men så rutineret en herre bliver heller ikke rørt over stemningen - det har den prøvet tusind gange før.    Caballero dengang Emilie Martinsen red ham. jp-photo.dk