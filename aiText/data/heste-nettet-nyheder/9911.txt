Er du klar til at yde heste-førstehjælp?
2013-04-28T22:11:34
Situatuation, hvor en hest er syg eller er kommet til skade er altid ubehagelig. Opstår en krisesituation, kan det være helt afgørende for hesten, at du er i stand til at handle hurtigt og resolut, uden at gå i panik. Det sikrer du dig bedst imod, ved at være ordentligt forberedt, således at hesten får den nødvendige og korrekte hjælp i tide.  Hvis du har hest, vil du før eller senere, komme ud for et uheld eller et eller andet medicinsk problem. Det kan være alt fra sår og rifter til folingsproblemer,haltheder og kolik Når du påtager sig ansvaret for en hest, er din pligt, at vide, hvorledes du skal reagere forsvarligt og rettidigt som påkrævet, hvis uheldet skulle være ude.  Som altid er forberedelse vital, således at du kan gribe ind med den rette hjælp, hvis du får behov herfor. Er uheldet først ude, er det ofte nødvendigt at kunne handle hurtigt, og være klar i hovedet, så der ikke opstår panik. Det gør du bedst, hvis du er godt forberedt og har et beredskab. Har du gjort dig de rette forberedelser og har du check på dine data, har du en førstehjælps instruks og en førstehjælpskasse. Ja, så er du rigtig godt forberedt, hvis uheldet skulle være ude.   Her følger nogle af de overvejelser der er vigtige at gøre sig klar på forhånd, og guidelines til hvilke forberedelser du bør have check på, for at du er bedst muligt stillet i en krisesituation.   Forberedelse Som forberedelse, er der en del data som du eller alle i standen bør have gensidigt check på:   Få din dyrlæges telefonnummer lagt ind på din telefon, også nummeret på en evt. vagttelefon, udenfor normale åbningstider. Derudover kan det være en god ide, at have en samlet telefonliste i stalden, således at andre også kan tilkalde din dyrlæge, hvis ikke du ikke skulle være i stalden og ikke være til at få fat i. Alternativt, eller i tillæg hertil, kan du sætte et skilt på boksdøren, hvor nummeret på din dyrlæge fremgår og evt. smed, dit eget nummer samt evt. en stedfortræder. Så kan andre altid få fat i en der kan tage beslutninger på dine vegne, hvis det skulle blive nødvendigt.    Telefonnumre på venner i stalden eller naboer, som kan assistere dig, bør du have ved hånden, hvis uheldet måtte ske. Lav en aftale med de personer du kan trække på. Det er vigtigt det er en eller flere personer, som du har tillid til vil træffe de rette beslutninger, og som du har givet hjemmel til at handle på dine vegne, hvis det skulle blive nødvendigt.    Kend den korteste vej til det nærmeste, eller dit foretrukne hestehospital, der har kirurgisk kompetence, hvis et større trauma skulle opstå. Gør dig også klart hvorledes du kommer dertil - også på skæve tidspunkter af døgnet. Hvis ikke du til enhver tid har adgang til trailer, er det måske også en god ide, at tegne et Falck abonnement, hvor du for et overkommeligt årligt beløb kan få sygetransport, når du har behov for det. Husk at kode nummeret til Falck eller et andet transportselskab, ind på din mobiltelefon, så du hurtigt kan ringe op.    Udarbejd en førstehjælpsinstruks, der trinvist giver dig hints til hvad du skal gøre i en given krisesituation. En kommende artikel her på Hestenettet, vil give dig anvisning til, hvorledes du kan udarbejde denne.    Pak eller køb en førstehjælpskasse, der har et udvalg af de mest basale ting du kan få brug for ved mindre skader, eller som den umiddelbare førstehjælp du kan yde hesten frem til at dyrlægens ankomst. Sørg for at den altid er opdateret, så du supplerer op løbende, hvis du bruger af tingene, så du ikke pludselig står og mangler noget essentielt. En kommende artikel vil give anvisninger til, hvorledes du selv kan sammensætte en førstehjælpskasse, der indeholder de basale ting du måtte få brug for.    Drøft evt. i stalden hvorledes I vil håndtere en krisesituation med udgangspunkt i de oftest forekommende ting, som f.eks., hvorledes I vil håndtere kolik eller en sårskade, og hvornår det er på sin plads at tilkalde dyrlægen. Noter, jeres konklusioner og inkluder det i jeres førstehjælpsinstruks. Men husk på, det er vanskeligt at opstille generelle anvisninger på dette område, da alle tilfælde ofte er forskellige.    Gå sammen om forberedelserne. Drøft om i sammen skal udarbejde en førstehjælpsinstruks og gå sammen om at lave en fælles førstehjælpskasse. Samtidig kan det være en opgave, der kan være med til at styrke fællesskabet og det sociale sammenhold i stalden og give en masse gode og lærerige diskussioner.  Disse forberedelser er Ikke alene en hjælp til heste i nød. Det er sundt at gøre sig de ovennævnte overvejelser og forberedelser, da det også forbereder dig mentalt på situationen. Husk, det kan være en rigtig vigtig opgave, at gå sammen om i stalden, og vil samtidig kunne strømligne hvorledes I griber en krisesituation an. God fornøjelse!   Se også artiklen: Har du en førstehjælps-instruks? (www.heste-nettet.dk/nyheder/9913) Se også artiklen: Har du en førstehjælpskasse? (www.heste-nettet.dk/nyheder/9912/)   Forsidefoto: JP-Photo.dk