Oplev derbyvinderen på hjemmebanen 
2012-09-25T20:03:35
Selv om årets travderbyvinder Repay Merci hidtil kun har startet to gange på Skive Trav, er det officielt hestens hjemmebane. Det er endnu ikke blevet til sejr, men søndag 30. september venter tredje start. Måske bliver det lykkens gang. Travtræner Knud Mønster vil gerne vise sin derbyvinder Repay Merci frem på hjemmebanen. Det får han mulighed for i slutningen af september, når et af de store løb efter derbyet, Grand Circle 4-års Championat, afvikles søndag 30. september. Repay Merci var to uger efter triumfen i Dansk Trav Derby på banen i Charlottenlund ikke som bedst i den såkaldte 'derbyrevanche', Aalborg Store Pris. Men nu har hesten haft tiden til at komme sig efter et par hårde starter. »Man kan jo aldrig vide, hvad der kan ske i træningen eller i folden, men Repay Merci er nu tilmeldt grand circle-løbet, så det bliver spændende igen at vise ham frem på hjemmebanen,« siger Knud Mønster. Der er tale om et stort løb, så dyrlægen skal dog for en sikkerheds skyld lige gå hesten igennem for at give det endelige grønne lys. »Jeg regner bestemt ikke med, at han vender tommelfingrene nedad. Hesten virker fin og frisk igen,« fortsætter Knud Mønster.Er tredje gang lykkens gang? Repay Merci har indtil nu startet to gange på det, som er hestens egentlige hjemmebane, og det er ifølge Knud Mønster gået rimeligt. Senest var på den store Musketerdag i slutningen af april, hvor den var tredje til flere stærke udenlandske fireåringer. Første gang var for et år siden. Her blev det til en mindre galop med alligevel gode penge til den norske ejer Bjørn Kolsrud, som kunne se sin hest hente en femteplads i Grand Circle 3-års Championat. »Selv om Repay Merci ikke har den store løbsrutine på Skive-banen, så har han flere gange trænet her. Jeg tror bestemt, at han vil føle sig godt til rette,« siger Knud Mønster om sin derbyvinder, der alene i denne sæson har indløbet godt en million kroner. Den samlede præmiesum i grand circle-løbet forventes at blive på lidt over den kvarte million kroner med halvdelen til vinderen. Knud Mønster regner også med at have Repay Mercis staldkammerat Ringo Mosebo til start. Ud over Grand Circle 4-års Championat, som kun er for hingste og vallakker, byder Skive Trav på yderligere 11 løb. Der indledes klokken 13.15.     Af Hestesportens Medier  I silende regnvejr vandt Repay Merci i slutningen af august Dansk Trav Derby. Nu kan hjemmebanens publikum snart opleve hesten igen. Foto: Travfotos.dk