Sydbank ny hovedsponsor for dressurlandsholdet
2013-08-16T08:57:48
Når det danske dressurlandshold indtager MCH Arena på onsdag for at ride for EM-medaljer til Danmark på hjemmebane, bliver det med en ny stærk samarbejdspartner i ryggen. Sydbank og Dansk Ride Forbund har indgået en 3-årig samarbejdsaftale, der gør banken til hovedsponsor for seniorlandsholdet i dressur.   Stærk sponsor bag dressurlandsholdet ved EM på hjemmebane Det danske dressurlandshold står i næste uge overfor en af deres største udfordringer nogensinde. Fra den 20. - 25. august afvikles der nemlig EM i dressur, springning og paradressur i Herning - den største ridesportsbegivenhed i Danmark nogensinde, den største ridesportsbegivenhed i verden i 2013. Her hviler et enormt hjemmebanepres på det danske dressurlandshold, der tog OL-bronze i 2008. Men Nathalie zu Sayn-Wittgenstein, Anna Kasprzak, Andreas Helgstrand og Lone Bang Larsen er klar til at yde deres ypperste, og de rider benhårdt efter medaljer. Og netop derfor er en stærk hovedsponsor vigtig.   "Dansk dressur hører til blandt verdens bedste, og for at vores ryttere og heste kan levere i topklasse, er det vigtigt, at baglandet er i orden. Derfor er det rigtig glædeligt, at Sydbank har valgt at støtte op om vores landshold. En stærk sponsor sikrer, at vi kan give ekvipagerne en god støtte, når de skal ud og præstere, og det er der brug for, hvis vi skal bevare vores stærke position på verdenskortet", siger Lars Moss, sponsorchef hos Dansk Ride Forbund.   "Jeg glæder mig over det nye hovedsponsorat, der vil styrke Sydbanks engagement i denne del af sporten. Sydbank støtter allerede op om ridesporten via vores støtte til Dressurens Venner og Dansk Varmblod, og det nye hovedsponsorat af seniorlandsholdet i dressur ligger som en naturlig forlængelse af dette," siger Eva Sand, direktør i Kommunikation & Marketing i Sydbank   Ved EM i Herning kan tilskuere og gæster få mere at vide om Sydbank på Dansk Ride Forbunds stand, hvor det vil også være muligt at møde rytterne og få deres autografer lørdag den 24. august kl. 14.Sydbank er med dressurlandsholdet de næste tre år Dressurlandsholdet kan se frem til tre år med Sydbank i ryggen. I den periode skal holdet udover EM i Herning og diverse Nation Cups også præstere ved VM i 2014, EM i 2015 og årlige nordiske mesterskaber.   Om Sydbank: Sydbank er Danmarks fjerdestørste bank og har ca. 425.000 kunder samt ca. 100 filialer rundt i landet. Sydbank støtter både elite- og breddeidræt i Danmark indenfor en lang række sportsgrene.   Pressemeddelelse: DRF  Foto: Lars Moss (Sponsorchef, Dansk Ride Forbund), Ulf Helgstrand (Formand, Dansk Ride Forbund), Eva Sand (Direktør, Kommunikation & Marketing, Sydbank) og Jens-Erik Majlund (Generalsekretær, Dansk Ride Forbund)  Foto: Det danske dressurlandshold