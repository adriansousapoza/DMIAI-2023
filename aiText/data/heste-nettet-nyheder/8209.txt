O’Gradys store gennembrud 
2011-10-31T13:30:01
Skivehesten O'Grady fik sent søndag eftermiddag sit gennembrud i den hurtigste travklasse, da den vandt det hæderkronede storløb N. J. Koster Memorial på Charlottenlund Travbane. O'Grady var suverænt den hest, som havde indløbet færrest penge af deltagerne i årets udgave af sprinterløbet N. J. Koster Memorial på Charlottenlund Travbane. Men det vidste den brune hingst jo ikke noget om, så den travede straks fra start til front og holdt siden mere meriterende milliontravere bag sig i vindertiden 1.11,2a/1600 meter. O'Grady får havren serveret af Skivetræner Gordon Dahl, og han havde valgt at hyre en af Danmarks mest vindende travkuske, Birger Jørgensen, til at styre femåringen. Og sammen havde de på forhånd lagt den helt perfekte taktik over den korte distance. Det var at køre til fra start, og sådan blev det.  Favoritten Mathilde Trøjborg kom frem i positionen udvendigt for O'Grady med en omgang igen, men selv om tempoet var opskruet, så havde Birger Jørgensen helt styr på sine konkurrenter og kunne via en effektfuld afslutning vinde før den svensk/tyske gæst Copper Beech og danske Neo Holmsminde. »O'Gradys træner havde inden start sagt, at jeg fra et godt startspor skulle prøve at køre lidt til fra start og eventuel nå spidsen. Nu blev det sådan, at jeg fik lidt fred i spids, og det var afgørende for løbets udfald«, sagde Birger Jørgensen efter sejren. Faktisk bedre sidste gangMed sejren i søndagens storløb fik O'Grady 200.000 kroner tilført sin præmiesum, men med de egenskaber, som O'Grady besidder, så er der utvivlsomt meget mere i vente. Selv om O'Grady fik lidt af et gennembrud med sejren, så var kusken mere imponeret af hesten i starten forinden. »Jeg synes faktisk, at han var bedre sidst. Han fik ikke noget let løb og afsluttede fantastisk, men fik i dag sin ønskeposition og svarede let, da der kom angreb. Jeg havde dog en konkurrent liggende lige bag mig i opløbet, og jeg kunne jo ikke vide, hvor mange kræfter den havde. Men jeg syntes, at jeg ind på opløbet havde så meget sparet i min hest, at der skulle en virkelig god en til at besejre os«, sagde Birger Jørgensen. Tygger på invitation O'Grady har faktisk allerede forsøgt at spise kirsebær med de store, da den har været med i EM for femåringer. Her blev det dog til galop, men en invitation til deltagelse i et stort italiensk løb i næste måned er allerede havnet hos O'Gradys træner, Gordon Dahl. »Han gik jo så godt i dag og vandt så let, at det er ikke utænkeligt, at han starter i Italien næste gang. Men nu skal vi lige se, hvordan han har taget løbet, og så tager jeg en beslutning i samråd med kusken og ejeren. O'Grady rummer masser af udvikling, så jeg håber, at vi alle har en hest, som i hvert fald til næste år kan gøre sig gældende til store løb i udlandet«, sagde Gordon Dahl efter triumfen. O'Grady har alle de egenskaber som skal til for at begå sig på internationalt topniveau. Den er ikke så gammel, er lynende hurtig fra start, og så bruger den altid sine kræfter på en fornuftig måde. Dansk travsport har i O'Grady bestemt et stort løfte.