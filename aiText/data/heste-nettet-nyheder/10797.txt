Fodring af diegivende hopper
2014-07-02T22:52:44
Perioden efter føllets ankomst til verden, er den ernæringsmæssigt mest krævende periode, en hest kan komme ud for. Som avler og opdrætter, er der derfor rigtig mange ting, man skal være opmærksom på, for at sikre at hoppe og føl får de bedste betingelser for at trives.   Næringsbehovet stiger drastisk For en følhoppe er det perioden fra folingen og frem til føllets afvænning, der ubetinget er den ernæringsmæssigt mest krævende periode for en følhoppe.   Forestil jer, hvilken energireserve der skal til, for at forsyne et langbenet, hurtigt voksende føl, der springer rundt på marken hele dagen! Hoppens ernæringsmæssige behov stiger i denne periode drastisk, dels for at hun kan holde sin egen vægt, og dels fordi hun skal forsyne føllet med tilstrækkelige næringsstoffer til, at det kan bevæge sig rundt og udvikle sig harmonisk uden ernæringsmæssige mangler.   Behovet topper ved 3 måneder Lakterende følmødres behov for næring, topper som nævnt, efter de tre første måneder af føllets levetid. Frem til dette tidspunkt, får føllet næsten udelukkende får sin ernæring fra hoppen, samtidigtmed at den hurtigt tager på. Det stiller store krav til hoppens indtag af næringsstoffer. Den skal både producere nok mælk til sit føl og samtidig til at vedligeholde sig selv. Mælkeproduktionen aftager derefter gradvist efterhånden som behovet for at producere mælk falder i takt med at føllet selv begynder at nippe til foder og drikke vand i løbet af de efterfølgende 4-6 måneder efter folingen.   Hoppen tærer på sig selv Hvis hoppen ikke forsynes med de næringsstoffer hun har brug for i denne periode, vil hun ofre sine egne lagre af kalorier, proteiner og mineraler, for at producere mælk til føllet. Det går altså ud over hoppen lang tid før, man evt. kan spore tydelige mangelsymptomer hos et føl. I særligt kritiske tilfælde, kan man risikere at følhopper, der taber sig voldsomt, ligeledes mister muskelmasse, ligesom mineraler kan blive drænet fra knoglerne.   Vil man passe på sin følhoppe og sit føl, er der derfor essentielt, at tilbyde den lakterende hoppe al den rigtige næring, som hun har brug for.   5 basale råd Her er 5 grundlæggende råd, som kan følges, når du skal sikre dig, at din følhoppe dækkes ordentligt ind med de rette næringsstoffer, mens den lakterer - og særligt, hvis den har vanskeligt ved at holde vægt:   Ty til korn og evt. olie - Selvom godt stråfoder er ideelt som basisfoder for hoppens ernæring, er det ofte utilstrækkeligt til at dække følhoppens store ernæringsbehov. Hun kan simpelthen ikke nå at spise så meget på et døgn, at det dækker behovet for næringsstoffer til hoppen selv, foruden til produktion af mælk til føllet. Derfor er det nødvendigt, at tilføre yderligere næringsstoffer, der er koncentreret og af god kvalitet. Foderblandinger er målrettet følhopper og er designet til at opfylde det ernæringsmæssige behov hos højgravide og lakterende hopper. Er du usikker på hvordan du fodrer, så benyt dig derfor af denne mulighed. Split måltiderne op - Følhopper, der befinder sig i den mest krævende periode i de først 3 måneder efter føllet er født, kan nemt have behov for 5-8 kg kommercielt, højenergi foder om dagen for at opfylde deres behov. Det er altså rigtig store mængder foder dagligt. For at hun kan fortære så store mængder foder, udnytte næringsstofferne optimalt og samtidig undgå forsøjelsesmæssige problemer, bør foderet deles op på flere mindre måltider i løbet af dagen - gerne 5-6 måltider. Herved tildeles der ikke mere end et par kilo foder ad gangen, som er sundere for hoppens fordøjelsessystem, og som gør at hun udnytter foderet bedre. Det giver desuden også en meget bedre foderøkonomi i denne periode, hvor det er rigtigt dyrt at fodre på hoppen. Vigtige byggesten til kroppen - Proteiner af god kvalitet er vitalt for at hoppen kan producere de livsvigtige aminosyrer til føllet. Følhopper har derfor særlige ernæringsmæssige fordringer for lysin, som er ekstremt vigtig for føllets vækst og udvikling. Til eksempel øges behovet fra ca. 38 gram om dagen, til 85 gram om dagen i den tidlige lakterende fase, for en gennemsnitlig hoppe på 550kg. Hvis du vælger et færdigblandet foder, bør du derfor tjekke indlægssedlen for, om der som minimum er tilstrækkeligt med lysin. Ellers må du forhøje fodermængden eller give yderligere tilskud f.eks i form af soyaskrå. Dette gælder naturligvis også, såfremt du selv blander foder. Føl der går i krybben - De fleste føl, vil begynde at gå i deres mors krybbe indenfor de første par uger efter folingen. De kan nemt selvstændigt fortære op til et par kilo fuldfoder om dagen, når tidspunktet for fravænning nærmer sig. Hvis føllet går i krybben, får du muligvis behov for at forhøje hoppens foderration yderligere, for at sikre dig at hun dækkes ind. Det kan dog i stedet anbefales, at sætte hendes krybbe op, så føllet ikke kan nå den, og i stedet give føllet et separat følfoder i sin egen lille krybbe. Herved har du bedre kontrol med, hvad de hver især fortærer og du undgår, at føllet spiser sig til foderrelaterede vækstforstyrrelser, når det spiser for meget af hoppens ration. Vurder hoppens huld løbende - Selvom der findes mange gode anvisninger til hvorledes du skal fodre, er det vigtigt at huske på at heste er individuelle. Reguler derfor altid fodermængderne efter hoppens huld. Fodr altid efter huld! Brug dine øjne og vurder løbende ændringer. Er hun ved at blive for tynd, så sæt foderet gradvist op, men ikke for meget. Er hun ved at blive tyk, så reducer fodermængden lidt, men igen - gradvist. Dette kan godt kræve lidt øvelse og lidt erfaring. Hvis du er i tvivl, så allier dig med en erfaren avler. De ved som oftest bedre end foderkonsulenterne. Du ønsker derimod ikke en situation hvor hoppen først taber sig, så tager for meget på, for derefter at tabe sig igen. Dette vil som oftest være fordi du så overregulerer foderet. Så er det bedre at du rådfører dig med nogen der har den rette erfaring.   Brug øjne og forstand   Sammenfattende kan det siges, at følhoppers næringsbehov stiger drastisk og op til 3 gange det normale behov for næringsstoffer, når hun er i den lakterende fase. Det er der forvigtigt, for både følhoppens tilstand, som for føllets korrekte udvikling og vækst, at hoppen er godt dækket ind med alle de vigtige næringsstoffer. Hold øje med hoppens huld, og skrid ind øjeblikkeligt, hvis hun begynder at tabe sig. Er du ny på området, eller det mindste i tvivl om hvordan du gør, så rådspørg en erfaren avler - hellere en gang for meget end en gang for lidt.      Trakehnerhoppe (e. EH Höhenstein/EH Schwadroneur) med sit krævende hoppeføl (e. E.H. Hofrat) Forsidefoto: Tine Lessèl