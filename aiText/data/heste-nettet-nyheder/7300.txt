Salt - hestens vigtigste mineral   Equipage
2011-01-06T05:00:02
Natriumklorid, også kaldet salt er vigtigt for alle heste. Både for lidt og for meget salt kan gøre din hest syg. Derfor er det vigtigt at dosere hesten korrekt og med det rigtige salt. Læs om eksperternes råd om salt, saltsten og det populære Himalayasalt. Salt er et helt afgørende mineral for alle levende organismer. Salt binder væsken i organismen og spiller en vigtig rolle i flere af kroppens mest komplicerede processer. - For lidt salt kan i værste fald føre til døden, og for meget salt kan være årsag til væskeansamlinger, forhøjet blodtryk og andre sygdomme. Og det gælder sådan set både for mennesker og heste. Så det er vigtigt at have styr på salttilførslen, siger hestedyrlæge Laura Rønnow Larsen. Tilskud eller legetøj De fleste hesteejere vælger at hænge er saltsten op, så hesten selv kan forsyne sig. Men det er ikke ubetinget en god idé, mener hestedyrlægen. Heste ved nemlig ikke instinktivt, hvor meget salt de behøver. - Nok er hesten et klogt dyr, men det her med at den selv kan mærke, hvad den mangler og spiser derefter, er altså en myte, siger hestedyrlægen. Så om saltstenen enten hænger urørt hen eller bliver gnasket væk på rekordtid har altså ikke nødvendigvis noget med hestens behov for salt at gøre. - Det handler nok mere om aktivering. Nogle heste har meget sjov ud af at lege med deres saltsten. Man kan sige, at en saltsten i virkeligheden har en mere terapeutisk rolle. Og så er der ganske enkelt nogle heste, som slet ikke bryder sig om smagen af salt. På den måde er heste jo ligeså forskellige som vi mennesker, siger Laura Rønnow Larsen. Hun mener, at stenen skal fjernes, hvis hesten spiser den for hurtigt. - Hvis man mener, hesten decideret mangler salt, kan man strø det ud over foderet. Det giver et bedre overblik over optagelsen af salt. Generelt er hestens behov for den slags mineraler dog dækket ind af dens normale foder. Men hvis hesten kun bruger den ind imellem, gør en saltsten ingen skade og kan da være god at have, siger hun. Læs mere om salt, og hvorfor det er godt for hesten, på www.ridemagasinet.dk. 