Rasser Vang tog skridt op af rangstigen
2011-11-22T20:46:48
Travtræner Bo Westergaard har et meget tæt samarbejde med Stutteri Vang Hovedgård. Med Rasser Vang hentede stutteriet og Bo Westergaard søndag sejren i Grand Circle 3-års Championat   Starthurtighed og styrke er to væsentlige forudsætninger for, at en moderne travhest kan klare sig, og de to egenskaber har Rasser Vang, selv om den blot er tre år gammel. Og det var netop starthurtigheden, som dannede grundlaget for sejren søndag i Skive i grand circle-opgøret med hele 155.000 kroner i førstepræmie. Bo Westergaard tog ganske enkelt fusen på flere af sine modstandere, da han bag Rasser Vang tordnede til front, men da næsten lige så starthurtige Ray-Ban hurtigt travede op på siden af Rasser Vang og satte yderligere tempo på, så valgte Bo Westergaard at give sig. Da feltet for sidste gang svingede ned forbi publikum, var Rasser Vang blevet sendt frem i angreb og kunne med sparede kræfter efter sit fine rygløb speede frem til en ganske sikker sejr. »Jeg havde faktisk lidt forhåbninger til Rasser Vang, selv om vi stod lidt skidt til på sporet. Men jeg følte, at jeg havde en god hest, som havde trænet godt, og at det skulle være i dag«, sagde Bo Westergaard efter sejren.   Skulle ind i kampen Mange havde sikkert set Ray-Ban i front fra start, men den kom i første omgang til kort over for lynhurtige Rasser Vang, som faktisk indledte sin karriere på Skive Trav ved at vinde tilbage i april. »Min chance for overhovedet at komme ind i kampen, var at overraske i spidskampen. Jeg havde vel egentlig slet ikke lyst til at slippe min front, men Ray-Ban blev ved med at trykke hårdt på, så jeg tænkte at jeg hellere måtte tage farten af, og rygløbet bag den blev jo også perfekt for mig«, sagde Bo Westergaard videre. Bo Westergaard driver i dag dels en stald i Norge, hvor han officielt har sin licens til at drive trænerforretning, men faktisk også en stor butik med base på Stutteri Vang Hovedgård lidt uden for Nørresundby. Her er Rasser Vang født og opvokset. Indehaver af stutteriet er Carl Ejler Rasmussen, som gennem årene har haft rigtig mange gode heste. Allerede om en uge skal Rasser Vang ifølge træneren i aktion igen, når den sendes til Norge og en start i Klosterskogens 3-års Elite over 2100 meter autostart. Her bliver der tale om årets sidste start i denne sæson, der hidtil har givet knap 240.000 kroner. Med dagens sejr tog Rasser Vang et skridt op ad rangstigen mod den bedste i årgangen hidtil; Rusty Dust.