Schneider ny rytter på Donna Unique
2013-06-15T16:21:43
 Donna Unique (Arkivfoto: JP-Photo) Dorothee Schneider, som var en del af det sølv-vindende tyske OL-hold i London, mistede efter mesterskabet sin OL-hest Diva Royal. Nu får Schneider oprejsning, idet hun er ny rytter på verdenshesten Donna Unique.  Dorothee Schneider er ny rytter på Gestut Peterhofs topheste, hvilke bl.a. tæller Donna Unique e. Don Schufro/Falkland (opdr. Stutteri Uno, Rønde), som med Andreas Helgstrand blev verdensmester for unge 6-års heste i 2010. Donna Unique blev i januar 2012 solgt til Peterhof og ejerfamilien Kohl, som på daværende tidspunkt sponsorerede den svenske OL-rytter Patrik Kittel.  Kittel red Donna Unique i et lille halvt år, hvor ekvipagen lavede topresultater i lille tur, indtil samarbejdet mellem Kittel og Kohl ophørte i september 2012. Efter Kittels exit, blev der indgået samarbejde med Ulla Salzgeber, dette samarbejde ophørte dog også kort tid efter.  Kilde: Eurodressage 