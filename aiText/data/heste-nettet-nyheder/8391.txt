Flemming Jensen snuppede den kvarte million
2011-12-22T14:43:41
Ikke helt overraskende blev det træner Flemming Jensen, med licens på NKI Racing Arena i Aalborg, der snuppede førstepræmien på 250.000 kr. i finalen på kuskekonkurrencen Golden Cup.   Med sin egentrænede hest Vermo strøg Flemming til tops på Charlottenlund Travbane, foran eks-verdensmesteren Birger Jørgensen, der bag Maigold måtte se sin nordjyske kollega løbe med guldet. Maigold mistede måske sejren, da den kort efter start blev påkørt af amatørkusken Michael Holmer bag hesten Chipman. Maigold tog et par galoptrin, inden Birger Jørgensen hurtigt fik sat hesten i trav igen, men den mistede løbets førerposition. Havde den fået lov at sidde i spidsen længere hen i løbet, var udfaldet måske blevet et andet. Påkørslen kostede Michael Holmer en bøde på 3.000 kr. og 14 dages udelukkelse, så det blev en dyr udflugt til Lunden for den unge amatørkusk.   Vindertiden for Vermo blev fine 14,4a/2000 meter, og hesten har nu vundet 5 ud af 6 starter i Flemming Jensens træning.   Flemming Jensen går normalt under kælenavnet "Ismanden" på grund af sin rolige kørestil og sit kølige overblik i løbene. Alligevel indrømmede han efter Golden Cup-finalen, at de sidste 250 meter af løbet havde føltes rigtig lange, især da Birger Jørgensen fik angrebsplads med Maigold, og han turde først tro på sejren, da målstregen blev krydset.   At vinde 250.000 kr. som kusk på én gang er helt enestående - normalt skal man vinde et af verdens største travløb, hvor der er millionpræmier, for at kuskepræmierne når op i sådan en størrelse. De højst betalte storløb, vi har i Danmark, er Copenhagen Cup og Dansk Trav Derby, og man skal faktisk vinde et af disse løb hele fire gange på samme dag, for at opnå kuskeprocenter, der kan matche præmien i Golden Cup! Flemming Jensen ville da heller ikke afvise, at der bliver lidt ekstra julegaver til familien efter gårsdagens triumf.   Oprindeligt var det meningen, at der skulle have været en ægte guldbarre til vinderen, til en værdi af 250.000 kr., men det ville have krævet for stort og besværligt sikkerhedsopbud, så Flemming Jensen måtte "nøjes" med en meget stor check, som bevis på sin gevinst. Den er han sikkert også godt nok tilfreds med!  