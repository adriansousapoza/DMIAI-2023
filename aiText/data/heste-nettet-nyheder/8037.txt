EMS og forfangenhed - en delvist uløst gåde   Fagligt
2011-09-07T20:50:19
Sammenhængen mellem Equin Metabolisk Syndrom og forfangenhed, er endnu en delvist uløst gåde. Ikke desto mindre er det netop forfangenheden der er den allerhøjeste risiko ved udviklingen af EMS, og derfor er det meget vigtigt at være opmærksom på de tidlige symptomer. Læs introduktionsartiklen og de tidligere artikler i serien her Forfangenhed generelt Forfangenhed, eller laminitis, er en betændelse i lamellerne der hæfter den inderste og følsomme del af hoven sammen med hovkapslen. Tilstanden kan have flere årsager, men oftest er der tale om at der af den ene eller anden årsag føres giftstoffer med blodet ned til hovene, hvor de vil bevirke en betændelsestilstand der løsner lamellerne i hoven. Tilstanden er meget smertefuld for hesten, så foruden varme i hovene (oftest er det forhovene det går ud over) og forøget puls i benene, vil man også som sygdommen udvikles se at hesten ikke vil bære vægt på forbenene. Hesten bliver ømbenet og småt gående, og vil typisk stille sig med forbenene strakt frem og vægten på bagparten.  Hvis den akutte forfangenhed ikke opdages og behandles omgående, vil tilstanden udvikle sig til "kronisk" forfangenhed. Som tidligere beskrevet er hoven delt op i flere lag, og lamellerne hæfter den bløde og følsomme del til det ufølsomme horn. Inderst inde findes hovbenet, og her hæfter bøjesenen, hvorfor der er et træk bagud og opad i hovbenet. Når lamellerne løsner sig, giver den inderste del af hoven efter for dette træk. Hovbenet drejes derfor, og spidsen kan i slemme tilfælde bryde ud gennem sålen. For at undersøge hvor slem sygdommen er, kan der tages et røngtenbillede der viser bl.a. hvor meget hovbenet har drejet sig. Insulinresistens og forfangenhed Et af symptomerne ved EMS-heste, er tilbagevendende og umiddelbart uforklarlig forfangenhed. Det har længe været en stor gåde for forskerne hvorfor hestene fik forfangenhed, men nu er de et skridt nærmere svaret. En af de tidligere teorier har gået på at insulinresistensen, og dermed det forringede optag af sukker, kunne skade cellerne i hestens lameller i hoven. Dette skulle med tiden kunne udvikle sig til forfangenhed, når lamellerne begyndte at blive nedbrudt og hovbenet dermed kunne løsnes. Nyere studier har dog vist at forfangenhed kan induceres hos klinisk raske heste, alene ved et forhøjet insulinniveau i blodet. Dette er først vist ved ponyer (Asplin, 2007) og senest også ved travheste, der ellers ikke er en "disponeret race" (De Laat, 2010). Spørgsmålet ingen kan svare på endnu, er hvorfor insulinniveauet i blodet i sig selv disponerer hestene for forfangenhed.