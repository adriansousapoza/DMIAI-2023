Danskerne er for seje i Zangersheide!   Reportage
2014-09-21T12:54:35
Når man sidder og ser 5 års finalen her til UVM, så er man ikke i tvivl om, at det virkelig er nogen af verdens aller bedste ungheste, der er til start. Alle hestene springer med masser af luft til bommene, de ryttere der får placeret deres heste forkert får alligevel løftet fri af springene på en måde, kun de bedste heste kan gøre. Så det er uden tvivl fremtidens stjerner, der er til start hernede. Banen i dag var af stor sværhedsgrad for en 5 års, men alligevel var der mange fejlfrie til omspringning. Det siger netop noget om hestenes kvaliteter men selvfølgelig også i de fleste tilfælde om rytterens kvaliteter og måden de har uddannet den unge hest på. Angelica Augustsson fortalte på det efterfølgende pressemøde, at det er første gang at hun er til start hernede, og at hun var overrasket over højden og sværhedsgraden på banen. Men at det netop også er de bedste 5 års i verdenen, der er til start, hvilket man også kunne se på antallet af fejlfrie i finalen.  Højden på finalebanen var 130 cm, og for nogen af de 5 års er det den største bane, de nogensinde har sprunget til et stævne. Danskerne viste i dag, at de godt kan finde ud af at uddanne de unge heste og være med. Alle tre danskere red fejlfrit i hovedrunden, men desværre havde en enkel en tidsfejl. I alt red 15 ekvipager, ud af 44 startende i klassen, fejlfrie på forhindringerne, hvoraf to fik 1 fejl på tid. Så i alt 13 ekvipager skulle mødes i en omspringning. Den første danske rytter på banen i hovedrunden var Stine Cassøe Jacobsen på Classified Love e. Colman/Gambler's Cup xx avlet af Lene Ibsen fra Sønderjylland. Hun så lidt nervøs ud, da hun red rundt på banen, men det er der vist ikke noget at sige til, med den størrelse og den sværhedsgrad klassen havde! Men det blev alligevel til en overlegen fejlfri tur til den meget forsigtige vallak, til stor jubel for de danskere, der var hernede. Næste dansker var Kim Kristensen på Albert K e. Heartbeat/Quidam de Revel. Han havde også en rigtig god tur, men desværre var skulderen ikke helt på plads i den sidste vendning, og hesten kom for langt ud i volten. Det kostede en tidsfejl - Kim var kun 34/100 for langsom, så det var meget lidt der gjorde, at han ikke kom med i omspringningen. Men han placerede sig så som nr. 14 i klassen. Sidste dansker i hovedrunden var Anica Kristoffersen på Play Girl e. Party Dance/Calato, som er hjemmeavlet. Hun havde også en overlegen tur på den velspringende Play Girl. Den for banen til at ligne noget, der bare var nemt at klare. Af et par andre nævneværdige heste skal bl.a. nævnes Air Jordan Alpha Z e. Argentinus/Matador som blev redet er Christian Ahlmann. Air Jordan Alpha Z er en klon af den verdenskendte Air Jordan Z. Uanset om man er for eller imod kloning, så kan det absolut ikke benægtes, at denne klon er en super springende hest. Den springer over springene som om at det ikke kan blive for højt for den. Den bliver meget interessant at følge i fremtiden og se, hvor meget (sammen med de andre kloner der er lavet) betydning de kommer til at få. Så var også den kårede hingst Elton John Tn e. Clearway/Kannan med i finalen værd at nævne. Også en skøn skøn hest, som viser stor kapacitet og forsigtighed! Omspringningen skulle vise sig at blive et show for sig! Med 13 i omspringningen og titlen som verdensmester for 5 års i øje, så blev der redet absolut til for at lægge sig i spidsen. Første rytter var Stacy Babes på Pembrook Milenia e. Diamant de Semilly/Lux Z. Hun lage ud med en hurtig og fejlfri runde i tiden 41,31 sek, så der blev fra start af lagt pres på de andre ryttere.  Første danske rytter og næste fejlfrie er var Stine Cassøe. Hun var mere beslutsom at se på i sin ridning, og hun gav den maks gas af hvad hun og hesten var klar til. Det gav en tid på 43,75 sek og en foreløbig andenplads. Den næste fejlfrie rytter i omspringningen er den meget velridende brasilianske rytter Marlon Modolo Zanotelli på Cool Clarimo e. Clarimo/Concerto II. Han gav den maks gas hele vejen rundt og lagde ud med at ride skråt allerede på første spring, så han kunne lægge ud med de meget snævre vendinger, som han fortsatte med på resten af turen, og da han red i mål lignede det en tid, som ikke kunne slås. På den efterfølgende pressekonference fortalte Marlon at han kun har haft denne hest i 10 dage, og at det er en hest, der gør hans liv nemt, fordi den er så ridelig og ligeglad med omgivelserne. Christian Ahlmann på Air Jordan Alpha Z lagde ud med at ville gøre forsøget at vinde. Men i skyndningen faldt der et par bomme, så han satte farten ned, men alligevel faldt endnu en bom, og han sluttede med 12 fejl her i omspringning. Men uanset kan dens springformåen på ingen måde negligeres. Næste rytter var vores danske Anica Kristoffersen. Play Girl ved i hvert fald, hvordan man leger, når man skal springe - for det ser bare så legende let ud, når den gør det. Masser af overskud, forsigtig og modig når den går rundt på banen. Hun kommer igennem banen i tiden 42,42 sek, og lægger sig lige ind foran Stine. Næste rytter er en, som absolut ikke ville tage til takke med at blive nr. 2. Det er svenske Angelica Augustsson på Ard Ginger Pop e. Luidam/Crusing, endnu en enormt velspringene en! Hun rider i opskruet tempo hele vejen, og giver den absolut maks gas ned til den sidste, en lodret som er lavet til at hestene skal pille den ned. Helt fra den anden ende af banen kan man se, at bommen ruller op på kanten af holderen - men så ruller den tilbage igen, og hun var nu i spidsen af klassen med 37,48 sek. På den efterfølgende pressekonference fortalte Angelica, at hun kun har haft denne hest i 10 dage, og hun håber på at kunne få lov til at blive ved med at ride hende, da hun tror på, at det er en hest for fremtiden. Og lige som man troede, at den omspringning bare ikke kunne rides hurtigere, så var der endnu en der viste, at det kunne den da sagtens! Som sidste rytter på banen red Meikel van Mierlo på Early e. Harley VDL/Indorado. Og det gik stærkt. Rigtigt stærkt. Men alt sad bare lige i skabet hele vejen, og med tiden 36,99 sek kunne han nu kalde sig den nye verdensmester for 5 års heste! Klassen sluttede altså således: Meikel van Mierlo på Early vinder guldmedaljen i tiden 36,99 sek. Angelica Augustsson på Ard Ginger Pop vinder sølvmedaljen i tiden 37,48 sek. Marlon Modolo Zanotelli på Cool Clarimo vinder bronzemedaljen i tiden 38,85 sek. Stacy Babes på Pembrook Milienia slutter på 4. pladsen i tiden 41,37 sek. Anica Kristoffersen på Play Girl slutter på 5. pladsen i tiden 42,45 sek. Stine Cassøe Jakobsen på Classified Love slutter på 6. pladsen i tiden 43,75 sek.  To glade UVM finalister efter dagens strabaser! Stine Cassøe Jacobsen til venstre og Anica Kristoffersen til højre. Foto: Privat. 