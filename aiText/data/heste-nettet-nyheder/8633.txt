Anna Kasprzak i dressurbruttotruppen til OL i London
2012-03-07T20:24:13
Unge Anna Kasprzak er klar i dressurbruttotruppen, hvorfra de fire ryttere, der skal kæmpe for danske OL-medaljer i London, skal findes. Dermed har Dansk Ride Forbund nu udvidet bruttotruppen til otte atleter. De øvrige ryttere i bruttotruppen er de olympiske bronzevindere Nathalie zu Sayn-Wittgenstein, Anne van Olst og Andreas Helgstrand, samt danmarksmester Lisbeth Seierskilde, Lone Jørgensen, Anne Troensegaard og Sidsel Johansen. Det endelige OL-hold sættes efter nationsklasse ved det store internationale CHIO-stævne i Aachen i Tyskland den 6. juli. Dressurlandsholdet er sponsoreret af First Horse Hesteforsikring.   Unge Anna Kasprzak i bruttotruppen U25-rytter Anna Kasprzak og hesten Donnperignon har vist så stærke takter i deres forholdsvis nye partnerskab, at ekvipagen nu har redet sig ind i den danske bruttotrup til OL. Senest i weekenden leverede ekvipagen varen ved et 3-stjernet CDI-stævne i Bremen, hvor det blev til en 4. plads i Grand Prix og en 5. plads i Grand Prix Kür.   Når OL-holdet skal sættes Den 2. august 2012 rider de første danske ryttere på dressurbanen i London for at kæmpe for OL-medaljer til Danmark. Hvilke fire ryttere, der skal af sted til London, og ride for Danmark bliver afgjort den 6. juli 2012 efter holdkonkurrencen i Aachen. Op til udtagelsen lægger landstræner Rudolf Zeilinger vægt på flere kriterier, når han skal udtage de tre landsholdsekvipager og den reserve, der skal ride for at forsvare OL-bronzen fra 2008. Det er bl.a. ekvipagens resultater og stabilitet, samt rytter og hests individuelle potentiale, der vil ligge til grund for udtagelsen. Landstræneren har dog stadig mulighed for at tilføje ekvipager til bruttotruppen frem til den endelige udtagelse. OL-bruttotruppen i dressur består af Nathalie zu Sayn-Wittgenstein, Anne van Olst, Andreas Helgstrand, Lisbeth Seierskilde, Lone Jørgensen, Anne Troensegaard, Sidsel Johansen og Anna Kasprzak.   Det danske dressurlandshold er sponsoreret af First Horse Hesteforsikring.   Danmarks Idræts-Forbunds og Team Danmarks OL-site First Horse Hesteforsikring   Kilde: DRF