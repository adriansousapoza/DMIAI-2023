De populære distriktsklasser er tilbage ved JBK Horse Shows!
2014-08-27T10:03:32
Er du rytter på distriktsplan har du en enestående chance for at komme til JBK Horse Shows og konkurrere, når der den 13.-15. oktober afvikles klasser i både dressur og springning. Propositionerne er klar!    Gennem mange år har JBK Horse Shows inviteret indenfor til distriktsklasser i springning for både hest og pony. Indslaget med distriktsklasserne i programmet har været enormt populært blandt rytterne der er strømmet til.   2013 var en lidt mindre udgave af JBK Horse Shows, hvor der desværre ikke var plads til distriktsklasserne i programmet. Men i 2014-udgaven er distriktsklasserne tilbage for fuld styrke - og nu også med klasser i dressur for hest.    Springrytterne får lov til at indlede og tager hul på konkurrencerne den 13. og 14. oktober. Der afvikles LA** og MB** for både hest og pony. Dressurrytterne følger efter onsdag den 15. oktober, hvor propositionerne byder på MB3 for 7-års heste og Prix St. George for 8-års heste. Alle klasser med flotte doteringer.   Alle klasserne afvikles i Neergaard Arena der få dage efter lægger bund til international springning. JBK Horse Shows glæder sig til påny at være vært for distriktsklasserne og mærke den super gode stemning der er omkring distriktsklasserne.   Propositionerne er tilgængelige på DRF Go! og på Worldcup-odense.dk.    - men husk, der er rift om pladserne og det er efter først til mølle-princippet.    Forsidefoto: CS-foto.dk