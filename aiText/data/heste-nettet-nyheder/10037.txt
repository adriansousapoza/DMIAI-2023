Hovedløs pony fundet på stranden i Tisvildeleje
2013-06-24T08:33:07
Politiet søger vidner til et optrin på strand, hvor en hest er blevet slagtet lørdag aften.  Folk der lørdag aften på stranden i Tisvildeleje overværede en hesteslagtning, må gerne gå til politiet og fortælle om, hvad de så.  Politiet efterlyser vidner, der var til stede på stranden mellem klokken 21 og midnat og overværede optrinnet.  - Hvis nogen har taget billeder eller film af optrinnet, vil vi gerne se dem, siger vagtchef Mogens Mogensen, Nordsjællands Politi.  Hesten, der er en mindre pony, blev fundet død på stranden lidt nordvest for Ved Stranden i Tisvilde ved midnatstid. Den havde fået skåret hovedet af, og bugen var skåret op, og indvoldene fjernet.  Indvoldene blev fundet lige i nærheden. Også hovedet er fundet tæt ved stedet.  Det var et par, der anmeldte det bizarre fund til politiet. Ejeren er fundet En kvinde har forklaret, at hun ved 21-tiden havde set tre personer - to mænd og en kvinde - komme gående sammen med hesten. Den ene mand trak ponyen, mens den anden tog billeder med sit kamera.  Kvinden fik senere på aftenen at vide af en bekendt, at han havde set noget slå en hest ihjel på stranden, og da kvindens mand undersøgte sagen, fandt han den hovedløse hest, hvorpå parret kontaktede politiet.  Politiet har fået identificeret hesten og fundet dens ejer. Politiet mener også at have fundet frem til de tre personer.  Det viser sig, at hestens ejer og de tre personer har et vist kendskab til hinanden.  - De skal alle afhøres, og så må vi se, hvem der skal sigtes i sagen og for hvad, siger Mogens Mogensen.  Ifølge vagtchefen har der ikke været noget rituelt over slagtningen.  - Det er ikke en Bjørn Nørgaard-hesteslagtning om igen, siger han.  De personer, der har taget livet af hesten, kan imødese en sigtelse for ulovlig slagtning af dyr.   /ritzau/