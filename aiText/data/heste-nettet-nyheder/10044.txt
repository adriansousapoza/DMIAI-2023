Flot 2. plads til dressurlandsholdet i Aachen
2013-06-28T09:28:08
 Andreas Helgstrand på Akeem Foldager (arkivfoto: JP-Photo) Det blev til en stærk 2. plads, da det danske dressurlandshold torsdag indtog dressurbanen i ved CHIO-stævnet i Aachen for at ride Nations Cup. Alle danskerne - Anna Kasprzak, Nathalie zu Sayn-Wittgenstein, Lone Bang Larsen og Andreas Helgstrand - går videre til Grand Prix Specialen, der rides lørdag. Og det er vigtigt for danskerne, at gøre god figur i Aachen. Stævnet er nemlig et led i landstræner Rudolf Zeilingers udtagelse af det landshold, der skal repræsentere Danmark ved EM på hjemmebane i Herning til august.   Stærke danske præstationer i Aachen Lone Bang Larsen og Fitou L var første danske ekvipage på banen i Nations Cuppen i Aachen. Ekvipagen leverede et flot Grand Prix-program, som dommerne bedømte til 71, 979 %, hvilket udløste en individuel 9. plads. Næste dansker var Andreas Helgstrand på Akeem Foldager. Desværre blev Akeem Foldager forskrækket på opvarmningen, hvilket påvirkede ekvipagens program, som blev bedømt til 68,426 % og udløste en 24. plads. Man skulle ikke tro, at Digby er på vej på pension til vinter, for med Nathalie zu Sayn-Wittgenstein i sadlen viste vallakken endnu en gang storform. Dommerne var tilfredse og belønnede ekvipagen med flotte 75,638 %, hvilket udløste 3. pladsen i klassen. Sidste danske ekvipage var Danmarksmester Anna Kasprzak og Donnperignon, og ekvipagen viste også mestertakter i Grand Prix'en, der blev bedømt til 75,426 %. Det udløste en individuel 4. plads - et mulehår fra holdkammeraterne Nathalie og Digby på 3. pladsen.   Dansk 2. plads  I holdklassen endte Danmark med et samlet resultat på 223,043 point, hvilket udløste den flotte 2. plads. Det blev de stærke tyskere, der tog 1. pladsen på hjemmebanen med 232,150 point, mens USA blev nr. 3 med 217,298 point. Alle fire danskere er videre til Grand Prix Special, der rides på lørdag.   Ærgerlig tur for Helgstrand  Det var publikums færden bag en hæk ved 10 minutters-opvarmningen, der desværre forskrækkede Akeem Foldager 5 min. før, han og Andreas skulle på banen. Derfor var hesten helt oppe på mærkerne under programmet, og Andreas måtte passe meget på, at den nervøse hest ikke "eksploderede" under ridtet. Det blev alligevel til flere karakterer i den gode ende, men især skridtturene trak ned, idet Akeem Foldager trippede af sted i både den samlede og frie skridt.   To landshold på banen i Aachen Frem til på søndag afvikles det store CHIO-stævne i Aachen, hvor Danmark i år er partnerland i anledning af det danske EM-værtskab. Danmark stiller også med et U25-hold, som består af Nanna Skodborg Merrald på Millibar, Sofie Jeppesen på First As, og Nations Cuppen for U25 afgøres over U25 Grand Prix fredag og U25 Kür lørdag.   Kilde: DRF 