Blød hestemund – En workshop for dig der vil ride lettere
2011-10-02T19:35:53
Når du kigger efter nye sko, vil du så gerne prøve skoene før du køber dem? Fødder er forskellige fra menneske til menneske og selvom vi har en overordnet retningslinje i form af hvilken størrelse vi bruger, så kan det variere meget fra model til model hvilken størrelse vi skal bruge og hvor komfortabel skoen føles, når vi får den på.Sådan er det også med hestemunde og tilpasning af bid. Dyrlæge Christina Suntum Sørensen, der til dagligt arbejder med tandbehandlinger og bidtilpasning, forklarer: "Heste er helt utroligt forskellige i deres mundhule. og derfor er det umuligt på forhånd at sige hvilket bid der passer til hvilken hest. Nogle heste har lav gane, mens andre heste har en tyk tunge og tænderne langt nede eller højt oppe. Nogle heste kan godt tolerere biddets påvirkning på tungen, mens andre heste klart foretrækker at få påvirkningen fordelt ud over laderne. Det er helt individuelt fra hest til hest hvad der passer bedst. Vi har efterhånden en rigtig god tradition for at få tilpasset vores sadler, og det er min ambition at hesteejere i fremtiden vil finde det ligeså vigtigt at få fundet og tilpasset det optimale bid til netop deres hest og dermed løse op for nogle af de former for konfliktadfærd, jeg oplever mange rideheste udvise", afslutter dyrlægen. Biddet er et af de potentielt kraftigste hjælpemidler vi har, når vi træner vores hest og det er ofte manglende forståelse for bidets betydning, der udløser konflikter og uønsket adfærd i ridningen. Derfor har Christina Suntum fra hestemund.dk og Susan Kjærgård fra Blue Berry Hill slået sig sammen om at tilrettelægge en intensiv 2-dags workshop, hvor de kombinerer Susans viden om hvordan man træner heste til at reagere på små og bløde signaler, med Christinas viden om hvordan hestens mundhule ser ud og hvorledes alle musklerne omkring kæbe, hals og hoved påvirker bevægelsen ned igennem resten af hestens krop. På Blød Hestemund-workshoppen får deltagerne en bidtilpasning til deres egen hest, ligesom de får mulighed for at prøve at ride med en tøjletryksmåler og efterfølgende aflæse deres ridt på computergrafen. Hele den praktiske og teoretiske undervisning centrerer sig om at få hesten til at være let på tøjlen, løs i kæbe og nakkeled, afspændt gennem overlinjen og blød i munden. Du kan læse meget mere på www.hestemund.dk og www.blueberryhill.dk eller følg dette direkte link: Blød Hestemund Kilde: Pressemeddelelse