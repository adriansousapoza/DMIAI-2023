ECCO eventsponsor for FEI European Championships – Jumping & Dressage 2013 i Herning
2011-10-24T13:00:02
  ECCO går forrest i forhold til afviklingen af europamesterskaberne 2013 og giver deres ultimative opbakning ved at træde til som eventsponsor ved første dobbelte EM for seniorer på dansk jord nogensinde. Eventen får navnet ECCO FEI European Championships Jumping & Dressage 2013. Det falder perfekt i tråd med ECCO´s massive opbakning til talentudviklingen i dressursporten samt til national såvel som international ridesport på dansk jord.   ECCO har viet sit engagement i dansk ridesport til udviklingen af talenterne i dressursporten. Gennem sin uvurderlige opbakning til JBK Horse Shows i Odense har ECCO været med til at sikre international topsport på dansk jord - til gavn for de unge og ridesporten i al almindelighed.  Hjembringelsen af ECCO FEI European Championships - Jumping and Dressage til Danmark og eventsponsoratet er en foreløbig kulmination på ECCO's store engagement i både de unge ryttere og den øvrige ridesport. Det er ECCO's holdning, at det er en vigtig motivation for de unge ryttere, at have ridesportsoplevelser af den kaliber at se frem til på dansk grund og det glæder ECCO, at kunne være med til at give ryttere, publikum, aktører og i det hele taget alle der har en interesse i ridesport denne oplevelse.   Stor kommerciel værdi og personligt engagementMorten Lauge Jensen, Leader of Development, Global Marketing hos ECCO er endvidere begejstret for den kommercielle værdi et eventsponsorat som dette har for den internationale skoproducent; "Et ECCO FEI European Championships - Jumping & Dressage er jo et fantastisk eksponeringssted for en global virksomhed som ECCO. Det skaber stor bevågenhed og det åbner spændende muligheder for os rent kommercielt" fortæller Morten Lauge Jensen med tilfredshed i stemmen.  ECCO's bestyrelsesformand, Hanni Toosbuy Kasprzak, er kendt for sit store personlige engagement og interesse i ridesporten og opfordrer alle til at bakke op om denne event; "Så stor en begivenhed fortjener opbakning fra alle kanter. Vi skal vise hele hesteverdenen, at vi i Danmark kan løfte sådan et arrangement. ECCO går forrest og bidrager til de økonomiske rammer - nu skal vi stå sammen og lave et arrangement der giver genlyd. Gennem dette får dansk ridesport også et løft og flere får øjnene op for sporten" Det bliver MCH Arena, der kommer til at lægge faciliteter til mesterskabet. Bestyrelsesformanden har stor tillid til, at de vil skabe de perfekte rammer for den historiske ridesportsbegivenhed på dansk jord; "MCH Arena arbejder topprofessionelt og har vist, at de har formatet. Med deres særdeles store erfaring er jeg helt tryg ved at de kan løfte opgaven" slutter Hanni Toosbuy Kasprzak.     Tre-årig aftale indgået til stor glæde for begge parter Eventsponsoratet er en rammeaftale og indgår som en del af en tre-årig samarbejdsaftale mellem JBK Horse Shows og ECCO. Samarbejdsaftalen løber frem til udgangen af 2013, og dermed fortsætter JBK Horse Shows også samarbejdet med ECCO omkring det årlige JBK Horse Shows-stævne i Odense Congress Center. Hos JBK Horse Shows er der naturligvis stor stolthed og tilfredshed med samarbejdet; "Vi er naturligvis fantastisk stolte over, at en så velrenommeret og global virksomhed som ECCO indgår et langvarigt samarbejde med JBK Horse Shows. Vi ser utrolig meget frem til samarbejdet og tror på, at vi sammen kan skabe ridesportsoplevelser i særklasse" siger direktør i JBK Horse Shows, Jens Trabjerg. Også ECCO ser frem til samarbejdet; "Vores samarbejde med JBK Horse Shows gennem adskillige år har overbevist os om, at JBK Horse Shows som stævnearrangør har formatet, erfaringen og det rette drive til at skabe denne event og sætte nye standarder for ridesportsbegivenheder på dansk jord.  www.jbkhorseshows.dk  www.worldcup-odense.dk www.ecco.com