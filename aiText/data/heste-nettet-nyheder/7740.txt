Westernridning bag facaden
2011-05-24T20:27:38
Der har de seneste år været hæftig debat om træningsmetoder inden for især dressur og ridebanespringning, og nu er det den professionelle westernsport der, måske med god grund, er i søgelyset. EPONA.tv har sat fokus på reining, westernridningens dressur, og har offentliggjort nogle optagelser fra FEI World Reining Finals i Bökeberg der blev afholdt i fredags. Læs lederen HER. Optagelserne viser bl.a. hvordan de professionelle ryttere træner sliding stops gennem såkaldt fencing, hvor hesten stoppes op mod barrieren. EPONA.tv forklarer at "fencing ifølge westernkilder egentlig er "opfundet" for at lære hesten at stoppe for vægten - uden brug af tøjle. Stille og roligt i langsomt tempo". Optagelserne viser dog hvordan rytterne misbruger konceptet ved at ride mod barrieren i høj fart, for i sidste øjeblik at stoppe hesten med et solidt træk i stangbiddet.  Sliding stop trænet ved fencing, stillbillede fra EPONA.tvs indslag EPONA.tv skriver om optagelserne: "Vi var ikke til FEI World Reining Finals ret længe. Kun et par timer, og der var ikke engang nogle klasser, mens vi var der, så det var kun træning, vi så. Vi er også mest interesserede i træningen. Konkurrencedelen kan vi se gratis på FEI TV, så den gider vi ikke at køre efter. Men selv om vi kun var på stævnepladsen i kort tid, nåede vi at se to eller tre verdensmestre, en tysk mester og en masse andre kendte ryttere, som vi filmede, mens de trænede." En kort smagsprøve af optagelserne kan ses her: FEI reining bag facaden For abonnenter hos EPONA.tv ligger der tilgængeligt adskillige klip af mange minutters varighed, der viser hvordan bl.a. stangbiddet misbruges på det groveste gennem gentagne massive ryk i hestens mund. Rytterne demonstrerer hvordan de kraftige ryk effektivt lærer hesten at bremse meget hurtigt, vende lynhurtigt, og krølle sig helt sammen i rollkur-holdning for at undgå smerten fra biddet.  Stillbillede fra optagelserne, klippene kan ses på EPONA.tv Læs den tyske reining-rytter Nico Hörmanns reaktion på sagen og forklaringer på ridningen her: EPONA.tv; Hörmann: Ikke så kønt Sidste nyt i sagen er at Djurskyddet Sverige vil anmelde stævnet for dyreplageri. "Jeg vil i morgen indgive en anmeldelse til Lensstyrelsen i Skåne for dyrplageri," fortæller talsmand for Djurskyddet Sverige, Sven Stenson til EPONA.tv. "Det bliver Djurskyddet Sverige, som står bag anmeldelsen. Alle, der har set billederne, er helt enige om at dette må stoppes." forklarer han, og mener at ridningen er ulovlig i følge svensk lovgivning: "Jeg synes, det ligner dyrplageri," siger han. "At tvinge en hest til at gå i den form i så lang tid med så skarpe bid må ikke være muligt ifølge svensk lovgivning." Forhåbentlig kommer sagen til at betyde øget fokus på etisk forsvarlig træning af hestene, og en stramning af reglerne samt grundig uddannelse af alle de stewards der skal varetage hestenes ve og vel til stævnerne. Så kan der igen fokuseres på al den dejlige westernridning der også foregår, og som desværre skæmmes af den grimme ridning i omtalte sag.