Parzival i topform
2012-10-20T18:22:27
Så blev det endelig tid til hovedattraktionen i Odense, Reem Acra FEI World Cup Dressage. I dag skulle de 17 ryttere dyste i det obligatoriske Grand Prix program, mens den i morgen står på Grand Prix Kür, hvor rytterne selv sammensætter deres program med tilhørende musik. Desværre er det kun de 15 bedst placerede ekvipager vi får at se i morgen, og dermed får vi hverken Andreas Helgstrand eller den dansk bosiddende finner Mikaela Lindh at se i morgen.  Trods et suverænt ridt fra Anna Kasprzaks side, blev det Adelinde Cornelissen og Jerich Parzival e. Jazz/Ulft der indtog førstepladsen. Parzival imponerede som vanligt med sine store kraftfulde bevægelser, og dette kombineret med et fejlfrit ridt resulterede i 79,362 %. På det efterfølgende pressemøde kunne Adelinde fortælle, at i hendes mål mod guldmedaljerne om 4 år (OL), har hun foretaget små justeringer i sin ridning af Parzival, hvor hun bl.a. forsøger at få Parzival lidt lettere i fronten.  Adelinde Cornelissen og Jerich Parzival (JP-Photo)  World Cup-debuttanten Anna Kasprzak, der ellers kun har stået øverst på skamlen ved dette stævne, måtte tage til takke med andenpladsen, efter et formidabelt ridt på Donnperignon e. Donnerhall/Mozart. Kasprzak imponerede med et flot galopprogram og kraftfulde passager. I piaffen er der stadig plads til forbedringer, hvor Donnperignon går lidt i stå og mere udtryk kunne ønskes.  Anna Kasprzak og Donnperignon (JP-Photo)  Det blev for os danskere et glædeligt gensyn med Blue Hors Romanov, der nu i omkring et år, har været i hænderne på den regerende verdensmester, Edward Gal. Romanov har under Gal udviklet sig positivt og fremvises for hver gang med større styrke og bæring. I dag blev det også efter et fantastisk ridt, med bl.a. et 9-tal for piaff, desværre indtrådte også et kiks i zig-zag galoptraversen, hvilket resulterede i en tredjeplads med 74,447 %. Gal udtrykte efterfølgende stor tilfredshed med Romanov, og føler at hingsten nu hænger bedre sammen, hvilket gør tingene noget lettere for ham som rytter.  Edward Gal og Blue Hors Romanov (JP-Photo)  Gal blev tæt fulgt op at vores egen prinsesse Nathalie, der som sædvanligt leverede et stabilt og flydende program, hvilket blev belønnet med 73,872 %. Digby e. Donnerhall/Sandro besidder ikke de mest ekstravagante bevægelser, men når en galoppiruette udføres efter alle kunstens regler, kan dette alligevel udløse et 9-tal.  Nathalie zu Sayn-Wittgenstein og Digby (JP-Photo)  Joachim Thomsen og Akeem e. Akinos/Loran havde den tvivlsomme fornøjelse at være de første på banen, desværre indløb en del fejl i løbet af programmet, som ikke kunne opvejres af Akeems fantastiske grundgangarter og store talent for piaff. Det skal blive spændende at se Joachim igen i morgen, når det gælder Grand Prix Kür.   Se resultatlisten her.  Adelinde med hendes vanlige "vinder-smil" (JP-Photo)