NM-guld til dressurlandsholdet
2013-06-15T13:13:36
Fredag formiddag sikrede det danske dressurlandshold sig nordisk guld i holdkonkurrencen ved NM ved Helsinki Masters 2013. Landsholdet består af Bo Høstrup, Malene Folmer Jensen, Lena Leschly Åmand og Anne Sofie Åen, og skal lørdag ride om de individuelle medaljer.   Dansk guld ved NM  Holdkonkurrencen ved NM blev redet i Grand Prix, og klassen startede fredag formiddag kl. 8.20 dansk tid. Første danske ekvipage på banen var Anne Sofie Åen og Schambucha Sølyst, som fik 62,745 % for deres Grand Prix-program. Herefter red Malene Folmer Jensen og Acapello Foldager for Danmark, hvilket udløste karakteren 66,277 %, mens Bo Høstrup og Cajo efterfølgende fik 65,298 % for deres program. Sidste danske ekvipage var Lena Leschly Åmand og Gørklintgårds Fanero, som red bedste danske Grand Prix-program til 69,553 %. Dermed sluttede Danmark med samlet 201,128 point, hvilket udløste nordisk guld. Sølvet gik til hjemmeholdet fra Finland med 200,937 point, mens bronzen gik til Sverige med 198,425 point.    NM for seniorer hele weekenden  I dag, lørdag, gælder det de individuelle medaljer ved NM. Dressurrytterne skal på banen fra kl. 11 dansk tid, hvor der skal rides kür.    Kilde: DRF  Lena Leschly Åmand og Gørklintgårds Fanero (arkivfoto: JP-Photo)  