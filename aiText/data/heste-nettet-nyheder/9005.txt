Det er tid til en smule revanche 
2012-06-05T20:37:33
I forhold til staldkammeraten Classic Grand Cru er Neo Holmsminde fra træner Steen Juuls stald kun en novice i Copenhagen Cup. Men det vil hesten sikkert blæse på, når den på søndag søger en smule revanche for tidligere deltagelse. Neo Holmsminde har i denne sæson vist, at den kan spise kirsebær med de virkelig store i international travsport. Hesten, der trænes af en af Danmarks bedste, Steen Juul fra Osted ved Lejre, skal på søndag ud på sit livs opgave i Copenhagen Cup på Charlottenlund Travbane. Her venter ikke bare en førstepræmie på gigantiske 750.000 kroner, men også et møde med flere af verdens for tiden allerbedste travheste. Men det er ikke første gang, at Neo Holmsminde gør sin entre i Danmarks største travløb. »For to år siden var Neo Holmsminde faktisk helt på toppen, da han første gang var med i Copenhagen Cup. Der skete bare en brandærgerlig misforståelse, hvor kusken Thomas Uhrberg troede, at der var omstart og derfor tog i sin hest og siden mistede en altafgørende position. Forinden havde Neo Holmsminde vundet på en toptid i Sverige efter et hårdt løb, så han var fuldt ud lige så god dengang, som han vil være til på søndag«, siger Steen Juul med en vis forventning i sine stemme velvidende, at det bliver uhyggeligt svært at gøre sig gældende mod navne som Rapide Lebel, Quarcio Du Chene og Brioni, langt mere meriterede heste. Var en smule i tvivl Nu er Neo Holmsminde ikke den eneste streng, som træneren har at spille på i årets Copenhagen Cup. Men inden der blev sagt ja til invitationen skulle træneren lige vurdere om fysikken hos Neo Holmsminde kunne holde oven på en række hårde starter først i Norge og siden i Sverige. »Jeg har måske været lidt mere tvivlsom over for Neo Holmsminde i forhold til min anden deltager, Classic Grand Cru. Men de virker begge to til at være kommet rigtig godt over forrige weekends starter i Stockholm. Men omvendt tror jeg også, at det er det, som skal til for at hærde en hest som Neo Holmsminde«, siger Steen Juul om hesten i danske eje modsat tyskejede Classic Grand Cru, der har fået det bedste startspor af de to. »Man kan jo altid håbe, at det alligevel løser sig. Nu har Neo Holmsminde startplads bag ved sin staldkammerat, og det er normalt altid en stor bagdel. Det bliver til et løb bagfra og nok mest på modstandernes præmisser. Det kan hurtigt blive helt forkert en gang til«, frygter Steen Juul. Op til deres respektive opgaver i Sverige for små to uger siden trænede de to faktisk sammen i et afsluttende træningspas. Det kan være, at det sker igen op til starten i Copenhagen Cup, for dengang indløb de to heste samlet lidt over en million kroner til deres respektive hesteejere. Og af den sum penge falder der ti procent af til Steen Juul.   Af Hestesportens Medier  Det er den svenske kusk Thomas Uhrberg, som kører Neo Holmsminde for træner Steen Juul i Copenhagen Cup 2011. Foto: KM FOTO.