Carina nr 2. i World Cup-finale i dressur
2011-12-19T15:28:20
En stærk og overbevisende præstation sendte Carina Nevermann Torup og Blue Boy til top i World Cup-finalen i dressur for ungryttere i Frankfurt den 17. december, hvor det blev til en 2. plads. Tyske Sanneke Rothenberger vandt finalen, mens Elin Apsnäs fra Sverige blev nr. 3.   Stærkt ridt fra Torup og Blue Boy Selvom presset var stort på Carina Nevermann Torup og Blue Boy, der skulle ride sidst i finalen, viste makkerparret sig fra deres bedste side, da de leverede deres kür-program lørdag aften. Med særdeles stærke trav- og galopture viste den danske ekvipage en kür, som dommerne belønnede med 76,550 %, hvilket udløste 2. pladsen.   "Det er ubeskriveligt - jeg nærmest sitrer! Det er det bedste program, vi nogensinde har redet, og hvor er det en fantastisk måde at slutte min ungrytterkarriere på. Det var en storslået kulisse, hvor hallen bare kogte, da vi skulle ind til sidst, og Blue Boy leverede bare varen og var med mig hele vejen. Nu skal det her bare fejres", siger Carina Nevermann Torup fra Frankfurt.   Tyske Sanneke Rothenberger på Deveraux vandt World Cup-finalen med 79,100 %, mens 3. pladsen gik til den svenske ekvipage Elin Apsnäs og Donna Romma, med 72,525 %.   Med 2. pladsen i ungrytternes World Cup slutter Carina Nevermann Torup og Blue Boy en forrygende sæson, hvor det blandt andet er blevet til sølv for hold og individuel bronze ved EM for ungryttere i sommer.   Internationales Festhallen Reitturnier, Frankfurt, den 15. - 18. december   Kilde: Pressemeddelse DRF  