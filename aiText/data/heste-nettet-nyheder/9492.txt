Endnu en sejr til Whitaker og USA Today
2012-10-20T14:00:01
  Intet mindre end flyvende må Robert Whitaker betegnes som ved dette års JBK Horse Shows i Odense.   På USA Today (KWPN e. Heartbreaker/Capitol I) snuppede Whitaker endnu en sejr, denne gang i den trestjernede Neergaard Medium Tour finale.   Knapt slået til 2. pladsen var den irske tidligere europamester for ponyryttere, blot 17-årige Bertram Allen på Molly Malone V (AES e. Kannan/Cavalier) foran den hollandske OL-holdsølvvinder, Jur Vrieling på Zirocco Blue VDL (KWPN e. Mr. Blue/Voltaire) på 3. pladsen.    Bertram Allen og Molly Malone V i gårsdagens 1,45m klasse. Foto: JP-Photo.dk   John Whitaker red den danskopdrættede Maximillian (Old. e. Carnute/Sioux de Baugy opdrætter Jens Kvist) ind på klassens 4. plads foran klassens bedst placerede danskere, den regerende Danmarksmester Søren N. Pedersen på Tailormade Cavetta (Old. e. Careful/Grannus) og Nadja Kristoffersen på Corland Dane (DV e. Corlando/Racing Ace XX). Søren N. Pedersen og Tailormade Cavetta her fotograferet i Odense 2010. Arkivfoto: JP-Photo.dk