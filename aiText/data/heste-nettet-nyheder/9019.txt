Franske verdensstjerner i Lunden 
2012-06-08T13:45:02
Copenhagen Cup er ikke kun den franske verdensstjerne Rapide Lebel. Det er også landsmændene Oyonnax og Quattro Ecus. Sidstnævnte kan blive en ny stjerne på travhimmelen. Der var måske enkelte inkarnerede travfans, som kiggede en ekstra gang, da navnet Quattro Ecus dukkede op på startlisten til Copenhagen Cup, dansk travsports største løb, der søndag køres på Charlottenlund Travbane. Det gik bedre med Oyonnax, som for et par år siden vandt et af verdens hårdeste travløb, Prix d'Amerique. »Quattro Ecus er spændende, da den tilføjer et pænt stort internationalt præg til løbet. Hesten har primært gjort sine sidste starter på Cagnes-sur-Mer-banen ved den franske Riviera. Gennem Quattro Ecus får man en modpol til de to andre franske heste, Rapide Lebel og Oyonnax, som ofte har startet i Paris,« siger Flemming Sunn, der som sportschef har været med til at udtage de heste, der udgør det danske storløb. Quattro Ecus har trods alt selv gjort sit med en indtjening på næsten 2,8 millioner kroner. Den vandt i januar et af de allerstørste løb på Cagnes-sur-Mere-banen og har alene i sine sidste fem starter indløbet lidt mere end 750.000 kroner. »Vincent Martens, som træner Quattro Ecus, er ikke bare den førende træner på Cagnes-sur-Mer, men også førende i Belgien. Kusken, Christophe Martens, er bror til Vincent. Han er tidligere Europa- og Verdensmester, ligesom han for små to uger siden i Stockholm vandt et af verdens største løb, Elitloppet,« siger Flemming Sunn. Har trænet stenhårdt Prix d'Amerique-vinderen Oyonnax får igen dansk kusk. Den lokale træner i Lunden, Kenneth Nielsen, får dermed genvalg, efter at det lykkedes ham at få hesten kvalificeret til finalen i Elitloppet. »Det er en klar fordel for hesten, at den køres af en kusk, der er vant til at køre i Skandinavien. Oyonnax afslørede i mine øjne topform for 14 dage siden på Solvalla, og den kan med lidt held bestemt godt vinde Copenhagen Cup. Den er i den grad indbegrebet af fransk styrke og klasse, når det er allerbedst,« siger Flemming Sunn. I modsætning til samtlige heste i feltet er Quattro Ecus den eneste, som kommer til start uden såkaldt 'løb i kroppen'. Den har ikke startet siden marts, og det kan få en vis indflydelse på resultatet. »Men træneren har fortalt mig, at den har fået stenhård træning de sidste måneder for at blive sat op til flere storløb hen over sommeren. Det er også hans vurdering ud fra vinterens flotte indsatser, at der kan blive tale om en hest til verdenseliten. Det kommer nu os til gode,« siger Flemming Sunn. Lige som der inden for musikkens verden gives en smule særbehandling, når diverse stjerner stiller op, så bliver det også gjort lidt ekstra for travsportens stjerner. »Der følger ofte ganske specifikke ønsker med fra både træner og ejer, men der er en grænse for, hvad vi kan tilbyde. Men når man stiller en hest til rådighed med en vis markedsværdi, forsøger man som arrangør så godt det går 'at please' og gøre opholdet bedst muligt,« siger Flemming Sunn.   Af Hestesportens Medier  Det er en æresrunde som denne med Commander Crowe, som belgiske Christophe Martens håber på med Quattro Ecus i Copenhagen Cup. Foto: KM FOTO.