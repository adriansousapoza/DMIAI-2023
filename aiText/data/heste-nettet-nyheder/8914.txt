Har du husket gødningsprøven?   Fagligt
2012-05-16T10:43:24
Indvoldsorm hos heste skal kontrolleres og evt. behandles jævnligt, da de ellers udgør en sygdomsrisiko for hesten. Hvis din hest ikke har fået undersøgt en gødningsprøve i år, er det et godt tidpunkt at gøre det nu.   Undersøgelse for orm Hesten bør optimalt undersøges for orm to gange årligt; i foråret (april/maj) og efteråret (midt august-midt oktober). Undersøgelsen foregår ved at en dyrlæge eller veterinærsygeplejerske undersøger en gødningsprøve fra hesten i et mikroskop, og tæller hvor mange æg pr. gram gødning hesten udskiller. Hvis hesten udskiller for mange æg, skal den behandles.   Gødningsprøven Gødningsprøven skal tages af frisk gødning, og tages ved at 1-2 gødningsknolde fra toppen af pæren opsamles i en plastikpose. Luften trykkes ud af posen, der bindes knude og den opbevares køligt til den kan blive undersøgt (inden for 24 timer).   Ormestrategi Især ved større hestehold er det en rigtig god idé at få alle heste undersøgt og evt. behandlet samtidig, så de ikke smitter hinanden på skift. Det er meget vigtigt at alle heste undersøges - hvis nogle massivt inficerede heste ikke behandles, kan de ødelægge hele arbejdet med at få undersøgt og behandlet de andre heste. Hestene bør som nævnt undersøges to gange årligt, og bliver hestene lukket på sommergræs, bør de undersøges enten i god tid eller mindst et par uger efter de er flyttet. Opsamling af gødning på folden, eller samgræsning/foldskift med drøvtyggere holder ormepresset nede.   Nye heste i stalden og unge heste Det er altid en god idé at nye heste, der skal føres ind i flokken, undersøges og evt. behandles for orm inden de flyttes til det nye opstaldningssted. Føl og plage er ofte inficeret med orm, og bør undersøges hyppigere end voksne heste.      Arkivfoto: JP-photo