Ingrid Klimke i front med Michael Jung i hælene
2017-05-06T21:26:02
Mitsubishi Motors Badminton Horse Trials viste endnu engang at det ikke er en dressurkonkurrence. Som vanligt vendte terrænet næsten placeringsrækkefølgen på hovedet og selvom man lå nummer 47 i går kan man sagtens være i top 10 efter i dag.   Kun to ryttere formåede at ride fejlfrit og inden for tiden. Ikke så overraskende var den ene Michael Jung på La Biosthetique-Sam FBW. 17 årige Sam har vundet alt hvad man kan vinde i military: OL, VM, EM, Burghley og Badminton. Mange ryttere havde problemer undervejs på den store bane, men Jung fik som vanligt mange af de sværeste kombinationer til at se lette ud. Efter terrænet ligger Michael Jung nummer to, 0,4 straf efter nummer et, Ingrid Klimke på Horseware Hale Bob.   Mere overraskende var det at Tim Price var fejlfri og inden for tiden på Xavier Faer. Faer har kun en gang gået 4* før, det var Pau sidste efterår hvor Tim desværre faldt af. Kun 20 starter har Faer gjort internationalt, heraf kun syv i 3*. Tim Price er meget rutineret og han fik hjulpet Faer på bedste vis hele vejen til det imponerende resultat. Med den fejlfri runde i dag rykker Tim price op fra nummer 34 efter dressuren til at være nummer fire efter terrænet.   Tredjepladsen indtages af Andrew Nicholson på Nereo, de red i klassens tredjehurtigste tid i dag og inkasserede 2,4 fejl på tid. Andrew er 0,4 straf efter Michael Jung og dermed kun 0,8 straf efter Klimke. En enkelt bom i morgen, eller en fejl på tid, kan således koste Klimke sejeren.   Første disciplin i morgen søndag er dyrlægeeftersyn hvor alle hestene vil blive kontrolleret for om de fortsat er "fit to compete".  