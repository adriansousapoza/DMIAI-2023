Tillidstræning/Desensitivering
2013-08-16T10:36:43
Vil du gerne træne din hest til at blive bedre til at håndtere stressede situationer og møde "farlige" ting når du rider?   Heste reagerer forskelligt på potentielle "farer" som fx. paraplyer, et bestemt hjørne i ridehuset, træstammer i kanten af skovvejen osv. For os kan det virke tosset at hesten reagerer med at stoppe op, vige eller vende om og løbe for en sten der ligger i siden af vejen, eller en stol i hjørnet af ridehuset som ikke plejer at stå der. Men for hesten er det reelt nok, den har opdaget noget den synes er mærkeligt og derfor potetielt farligt. Derfor er det naturligt for hesten at holde sig væk fra situationen, eller prøve at flygte fra den.   Vi kan hjælpe vores heste med at overskue sådan en situation, ved at styrke samarbejdet og der igennem lære hesten at det er ok at gå hen til, eller forbi, de ting vi præsentere den for.   Men hjælper det på andre situationer, at vi fx. lærer hesten at være rolig når vi svinger med en paraply over dens hoved eller at hjørnet af ridehuset ikke er farligt? For hvad så når vi møder en ny "fare", starter vi så forfra hver gang?   Ja, det hjælper - fordi du igennem alle de tillids- og desensitiveringsøvelser du laver med din hest opbygger et forhold til din hest, så den stoler på at du i andre situationer kan støtte den, hvis den har behov for det. Din hest vil altid være opmærksom på nye "trusler", men har du oparbejdet et godt makkerskab og indlært forskellige signaler du kan bruge i situationen, så kan du hjælpe din hest til nemmere at overkomme den nye opgave den bliver stillet overfor.   Derfor er desensitivering og tillidsøvelser et rigtig godt træningsredskab og en mulighed for at afveksle sit arbejde med hesten.   Hvordan kan man så gøre? En rigtig god måde at introducere sin hest til "farlige" ting er at arbejde med gradvis tilvænning. Dvs. man øger påvirkningen fra den ting hesten skal forholde sig til i takt med at hesten kan klare mere påvirkning. Der er flere måder at træne gradvis tilvænning på - det kommer an på situationen.  Et eksempel kan være, at der er et "farligt" hjørne i ridehuset, som hesten viger fra når man rider. Her kan du vælge at arbejde med tilvænningen imens du rider. Du starter med at skære hjørnet af, så hesten ikke kommer ud til det punkt, hvor den bliver nervøs for hjørnet når den skal passere det. Ros hesten når den passerer hjørnet i rolig form og ignorer hvis den spænder op. Det er vigtigt at du her ikke skælder ud, da det vil forstærke hesten i at hjørnet er farligt. Når du passerer hjørnet er det en god ide at indlægge nemme øvelser for hesten som den kender og som samtidig flytter fokus fra hjørnet. Det kan være overgange, temposkift eller andet som er en genkendelig og let løsbar opgave for hesten. I takt med at hesten har passeret hjørnet i god afstand og i en afspændt og rolig form tilpas mange gange, mindsker du afstanden til hjørnet så hesten nu skal gå lidt tættere på når den passere. Når hesten igen er rolig og afspændt, tager du en bid mere af afstanden, indtil du kan ride forbi hjørnet på hovslaget.   Et andet eksempel er, at du gerne vil lære din hest at forholde sig til fx. en bold, men din hest bliver skræmt når du tager bolden tæt på den. Start træningen et sted hvor hesten føler sig tryg og er rolig og afslappet. Du kan bruge godbidder til at rose din hest med, eller nus og verbal ros. Læg bolden på jorden og gå med hesten hen imod bolden så langt du kan komme, før hesten stopper af sig selv. Ros hesten for at være hos dig og være rolig. Når hesten kigger på bolden eller på anden måde viser interesse, roser du den igen. Hver eneste gang hesten viser interesse for bolden, roser du den og forstærker den for at være i nærheden af bolden og være rolig. Derefter prøver du at rykke bolden lidt tættere på hesten, eller at få hesten til at tage et skridt tættere på bolden. Ros hesten så snart den er rolig ved at bolden er tættere på den. Bliver hesten meget stresset over at den er kommet tættere på, er presset øget for hurtigt, og du må rykke den lidt væk igen. Ros altid hesten for al kontakt med og interesse for bolden.   Ingen stress og meget ros Husk at øvelserne altid skal udføres uden stress og hesten skal være i kontakt med dig og rolig. Du skal have tålmodighed, være rolig og give hesten tid til at tænke sig om ved opgaverne. Bliver hesten urolig skal du gå et skridt tilbage i tilvænningen og starte igen med en lavere påvirkning. Det er samtidig meget vigtigt at rose og give godbidder på det rigtige tidspunkt. Roser du hesten hvor den er lidt nervøs eller usikker, så forstærker du den nervøse adfærd, fremfor når du venter til hesten er rolig og roser den dér, så er det den rolige adfærd den bliver forstærket for. Du kan bruge mange forskellige ting til træningen, det er kun fantasien der sætter grænsen. Sæt fx. en indkøbspose på en pind og lær din hest at blive berørt på hele kroppen med den, en bold der kan hoppe rundt om hesten eller trille på ryggen, en pressenning som hesten skal gå over eller du trækker med efter jer når i går rundt, eller du kan lægge den hen over hesten. Der er masser af muligheder og jo flere øvelser du laver med din hest i en positiv atmosfære, desto mere tolerant bliver den over for forskellige påvirkninger som den kan blive udsat for.   Forsidefoto: Tristan Tucker bruger ofte en paraply i sin træning. JP-Photo.dk