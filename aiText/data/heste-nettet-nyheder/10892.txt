Tag din trakehner med til Broholm!
2014-08-04T22:36:07
Så er det nu, du har mulighed for at tage din renavlede trakehner med til nogle rigtig spændende dage på Broholm. Trakehner Avlsforbundet afholder nemlig elitestævne og eliteskue på Broholm i dagene den 22-24. august 2014.   Broholm i trakehnerens tegn Weekenden den 22-24. august står i trakehnerens tegn på Broholm. Har du en af slagsen, så byder Trakehner Avlsforundet dig hjertelig velkommen til at deltage i nogle spændende dage, hvor der er masser af mulighed for at vise, hvad du og din trakehner kan indenfor dressuren.   Skulle du derimod blot have lyst til en hyggelig weekend, bliver der masser af spændende ridning at se på, foruden at årgangens bedste 2-, 3-års, og ældre hopper honoreres ligesom årets bedste hoppe- og hingsteføl udnævnes og hyldes.   Flot program Programmet starter ud med masser af dressurklasser fredag og lørdag, hvor du med din trakehner vil kunne deltage på alle niveauer. Om søndagen afvikles så finaleprogrammerne, på baggrund af de resultater der er opnået de to første dage. Søndagen byder også på elitebedømmelsen af de absolut bedste 2- ,3-års og ældre hopper på landsplan, blandt de inviterede der er fremmødt på Broholm, ligesom det bedste hingsteføl og hoppeføl udvælges.   Det bliver nogle rigtig spændende dage, i selskab med nogle af Danmarks mest vidunderlige heste.   Masser af stævneaktiviteter Vil du deltage med din renstammede trakehner, er der masser af klasser du kan stille op i. Der er planlagt klasser lige fra 4-års gangartsklasser, over LA-klasser til Grand Prix. Der er spændende ridning til ethvert niveau af deltagende ryttere og for ethvert publikum.   Proportionerne kan ses på DRF-Go under R-stævner, eller du kan klikke på linket her Sidste tilmelding til stævnet er den 10. august.   Øveklasse med dommerfeedback Som noget helt nyt har TAF indført en øveklasse med dommerudtalelse, som sikkert vil blive taget godt imod blandt rytterne, som et velkomment initiativ.   Her vil ryttere kunne vælge et program, de ønsker at ride, som vil blive bedømt med en skriftlig kritik på traditionel vis. Efter dette ridt, får rytterne mulighed for at drøfte programmet med den erfarne dommer der dømmer klassen. Han vil give konstruktiv feedback om udførelsen af programmet og komme med forslag til forbedringer, hvorefter rytteren igen rider programmet. Efterfølgende får rytteren udleveret begge de to kritikker for hvert af de to ridt.   Klassen er udenfor konkurrence, men du konkurrerer mod dig selv. Det vil give dig en særegen mulighed for at få direkte feedback for det program du har redet, og at opnå en sjælden dialog med den dommer der har bedømt dig.   Forhåndsudtagelse til UVM Elitestævnet er helt specielt, også i en anden henseende. Der er nemlig en særlig grund til at tage sin exceptionelt gode 4- eller 5-års hest med til stævnet. Det forholder sig nemlig således, at de to bedste 4-års og 5-års heste, der deltager på Broholm i 2014, automatisk er forhåndsudtaget til bruttotruppen for Danmark til UVM for henholdsvis 5-års og 6-års heste i 2015.   Til eksempel blev Litvinenko Sjæltofte der vandt 4-års championatet sidste år på Broholm, forhåndsudtaget som 5-års i år, og skal nu repræsentere Danmark i finalen i år i Verden.   Vil du på forhånd sikre dig en eftertragtet plads på holdet, og har din trakehner det der skal til, så er det nu, du skal slå til!   Hvad enten du deltager med din trakehner eller blot som publikum, skal det helt sikkert blive til en spændende weekend på Broholm.   Vel mødt!   