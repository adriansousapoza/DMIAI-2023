Tæt på dansk sejr i dagens ekstremt spændende speedklasse!   Reportage
2016-10-22T18:01:23
På vej mod den sene eftermiddag, blev der her til JBK i Odense afholdt speedfinalen i 145 cm, som der i går var kvalifikation til. Det var de 20 bedste rytter ud af det næsten 50 ryttere store felt i går, som fik kvalificeret sig til i dag. Der var underholdning for alle pengene i denne speedfinale, da mange ryttere satsede - og oversatsede - i forsøget på at vinde klassen. Rev man en bom, var det stadig værd at forsøge at ride stærkt, for her var det kun tiden der talte. Hver bom der faldt ned gav et tillæg på 4 sekunder til ridetiden. Det var tæt på at blive til en ung dansk sejr, men en enkel rytter fik den drøm til at briste. Det var meget sigende i denne klasse, hvordan mange af rytterne kunne ride rigtigt stærkt, men hvor det faktisk ikke så ud som om at rytterne red så stærkt. Det er det, som springning i høj klasse handler om! Første rytter på banen var tyske Thorben Rüder med Upsala. Han havde besluttet sig for, at han ville gøre alt for at vinde denne klasse! Han red i et hæsblæsende tempo hele vejen rundt, og han lavede en indenomsvendning til spring nr. 9, hvor hesten var nødt til at springe springet, mens den stadig var på vej rundt på en cirkel. Og det gik også næsten, men bagbenene fik til publikums store ærgrelse bommen til at falde. De næste 2 ryttere var også tyskere, denne gang Janne Friederike Meyer med Chloe og Thomas Brandt med Cupido. De red begge flotte fejlfrie tur, men var ikke lige så hurtig som den første rytter. Endnu en tysker var næste på banen, denne gang Harm Lahde med Larry 210. Han fik en bom på spring nr. 6, og så forsøgte han at gøre første rytter efter med den ekstremt snævre vendning til nr. 9 - desværre lykkedes det heller ikke for ham, men han var den første til at lave en vending indenom til det sidste spring, hvor der var et langt stræk for rytterne rigtigt kunne give den gas, hvis de turde. Se blev det tid til en anden nation kom på banen. Her var det Sverige repræsenteret med Anders Lidbeck og Nabucco Z. Han red en flot fejlfri runde, men var knap så hurtig rundt på banen - han fik dog hentet noget hjem, da han fik redet den sidste indenomsvendning til banens sidste spring. Så blev der klar til at danskerne rigtigt kunne heppe. Næste rytter var Rikke Haastrup Kristensen var med på TM Las Vegas. Hun red en god runde i godt tempo, men hun undlod at tage nogen chancer. Hun fik et ekstra galopspring ned til det sidste dobbeltspring, hvilket kostede en udenommer på udspringet. Men hun kom fint igennem anden gang og fik redet banen færdig. Endnu en tysker kom på banen, denne gang Kathrin Müller med Fiona, og her var der ingen tvivl om at der skulle gives gas! Hun holdt et højt tempo hele vejen og det gjorde også at hun foreløbigt lå på en 2. plads. Det var en meget flydende runde, hvor man egentligt ikke helt kunne se hvor hurtigt hun red - lige præcis sådan som det skal gøres. Hollandske Kirsten Rikkert med No Fear vd Tichelrij Z red en meget flot runde i et højt tempo. Men på aller sidste spring faldt der en bom, og uden den havde hun ligget meget lunt i svinget. Så blev det til endnu en dansk rytter. Denne gang Maria Hjorth Frederiksen med Dublé. Der blev redet med hos publikum, da den lidt stærke Dublé trak rundt på forhindringerne, men desværre faldt der 2 bomme - en på spring nr. 9 og en på spring nr. 11. OL individuel sølvmedaljetager fra London var næste rytter - det var hollandske Gerco Schröder med Glock's Debalia. Forventningen om at han red stærkt var stor, og han skuffede ikke. Da han på hackamoren styrede Debalia rundt var det meget flydende, men den kom ikke fri da red vendningen til nr. 9 og også for ham faldt den sidste forhindring, spring nr. 11, så forventningen om en mulig topplacering blev ikke indfriet i dette tilfælde. Næste rytter var også fra Holland - her Jesper Romp med Audi's Contento. Han var klar til at forsøge at vinde denne klasse, men det kom heller ikke til at ske for ham Han fik en bom på spring nr 7, og med det besluttede han sig for at forsøge at tage den helt snævre vendning til spring nr. 9. Det lignede at det var en impulsiv beslutning, men måske var det lige præcis det, der skulle til for at det kunne lykkes. Han kom længere ud i vendingen end de to første ryttere der havde forsøgt, og det lykkedes for ham at skabe rum nok til at komme fri af forhindringen. Som eneste rytter i klassen der forsøgte den vendning. Han kom rundt med kun den ene bom. Margit H. Skollerud fra Norge red Indy van de Roten og hun startede ud i godt tempo, men med et par bomme rundt på banen valgte hun at sætte tempoet ned. Vores amerikanske ven Lucas Porter med Diamontoe Darco ville også gerne gå efter sejren i denne klasse. Men rigtig hurtig var han ikke, og med en bom på spring nr. 9 så røg han ind på en foreløbig 4. plads. Så blev de danske forhåbninger om en dansk sejr store. Danske Jessica Vinther Jensen red Levante 14, og Jessica kan godt ride stærkt. Og det var også det, hun leverede her - en meget meget hurtig runde og hvor Jessica fik banen til at ligne noget, som alle da bare kunne gå ind og løse. Hun lagde sig direkte ind i spidsen, på trods af at hesten tabte den ene sko på den faste afstand til det første dobbeltspring og den fløj omkring 20 meter igennem luften op foran Jessica.  Jessica på vej mod en fantastisk flot 2. plads i dagens klasse! Svenske Irma Karlsson gjorde det næste med Starling og hun gav den aldrig rigtigt gas. Samtidig faldt der et par bomme undervejs, så her var der ikke nogen sejr i sigte. Så blev det tid til Johannes Ehning, bror til den meget verdenskendte Marcus Ehning, efter han red på banen med Cayenne. Som publikum kan man blive hetDet fedste er at se de ture, hvor det bare går stærkt men det ikke ser rigtigt stærkt ud. Og det formåede Johannes at gøre i absolut verdensklassestil, og det gav ham en foreløbig 1. plads.  Johannes Ehning på dagens vindertur.  Så blev det tid til den ofte meget hurtige svenske rytter Stephanie Holmén med Donique. I dag var dog ikke dagen hvor hun valgte at give den gas, men hun red i stedet en sikker tur som også var fejlfri men også meget langsom. Næste rytter var endnu en dansker. Det var Nadja Kristoffersen med Charity 41. Nadja har ikke redet Charity så længe, kun siden i sommer. Nadja valgte i lighed med Stephanie at ride en mere sikker tur, hvilket også gjorde at hun var langsom men fejlfri. Så begyndte det at spidse til om Johannes faktisk ville vinde klassen og om det kunne lykkes at få en 2. plads hjem til unge Jessica Vinther Jensen. Tyske Jana Wargers var klassens næstsidste rytter med Afrah 4. Hun valgte også en lidt mere sikker tur, men dog i højere tempo end flere de andre og lavede også en kort vendning til nr. 9. Men desværre kom hun forkert ind i det sidste dobbeltspring, hvilket gjorde at der faldt to bomme og så var alle håb om en placering ude. Så blev det tid til sidste danske rytter. Thomas Sandgaard med Nørremøllehøjs Ariel. Han vidste hvad der skulle til, hvis han ville vinde denne klasse. Og han gav den også god gas. Han ramte Titan springet, spring nr. 6, med benet, så støtten den vippede i luften. Det så faretruende ud som om at den ville vælte, men støtten faldt tilbage på plads til publikums store glæde med alle bommene hængende på. Om publikums glædes- og overraskelsesudbrud over dette fik forstyrret Thomas eller Ariel, som så lidt spændt ud til en start inde på banen, skal være usagt. Men Thomas fik efterfølgende spring nr. 7 optimalt, hvilket medførte at han tabte tøjlerne uden rimelig mulighed for at kunne styre ned mod det dobbeltspring der med 4 efterfølgende lange galopspring var og han valgte derefter at ride ud i stedet for at forsøge at springe dobbeltspring, hvilket skete til publikums klapsavler. Men det betød at det blev til tysk sejr for Johannes Ehning med tiden 49,80 sek, men også at det blev til en enormt flot 2. plads til Jessica Vinther Jensen, kun 24/100 dele langsommere end Johannes! Janne Friederike Meyer blev nr. 3 med hendes tid 50.48, Katrin Müller nr. 4 med 51.11 og Hans Thorben Rüder med tiden 52.92 - en tid der havde heddet 48.92 og altså en klar vindertid, hvis ikke den bom var røget ned! Resultatlisten kan ses her. 