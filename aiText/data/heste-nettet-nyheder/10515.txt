Valentines dag: hesten eller kæresten?
2014-02-14T23:04:26
I dag den 14. februar, er det Valentins dag. Dagen man skal være romantisk og dedikere tiden til at forkæle sin partner. Men gælder det også for hestetosser?   Et ofte stillet spørgsmål i hesteverdenen er: Hvem betyder mest, din hest eller din kæreste? Det britiske forsikringsselskab Petplan, satte sig for at undersøge sagerne og stillede spørgsmålet på firmaets Facebook side.   Kæresten eller hesten? Undersøgelsen som naturligvis er fuldstændig uvidenskabelig og gennemført med et glimt i øjet, viste at 90 % af besvarelserne ikke overraskende pegede på, at hesten blev foretrukket frem for kæresten.   Af kommentarer der strømmede ind på Facebook siden var bl.a.: "Min hest forlader mig ikke i baren!" og "Hesten, for kæresten er billigere at erstatte end hesten!" En enkelt mand, som følte sig temmelig overset i parforholdet, var oven i købet begyndt at ønske at han hed det samme som kærestens hest. En følelse som mange kærester til hestetosser sikkert kan nikke genkendende til. Eller som min egen kæreste sagde forleden "jeg vil være hest i mit næste liv. For så bliver jeg både fodret, nusset og redet hver dag!"   Partneren i anden række For mange af de vanvittigt tålmodige partnere til hestetosser, som til tider har følt sig sat lidt i anden række, kan undersøgelsens resultater næppe komme bag på dem. Samtidig er det naturligvis dejligt at se, at så mange heste er så værdsatte af deres ejere.   Vil du virkelig finde ud af, hvem der elsker dig mest - din hest eller din kæreste, så lås dem begge ind i en stald for natten, og se hvem der er mest glad for at se dig igen næste morgen!   Dediker dagen til din partner! Meeen, mon ikke det klogeste i dag vil være, at lade hesten gumle på sit hø i stalden og dedikere tiden til kæresten, som er så tålmodig og godhjertet, at han eller hun, kan finde sig i at:  du aldrig overholder tider altid lugter af hest når du kommer hjem fra stalden bruger alle dine penge og det meste af din tid på hesten bekymrer dig mere om hestens ve og vel, end om at kærresten ligger syg med influenza  Lad os hylle alle disse fantastiske partnere til hestetosser på Valentines dag, for deres utrolige overbærenhed, og lade dem vide, at selvom vi elsker vores heste højt, så kan vi alligevel ikke leve uden vores evigt forstående og tolerante partnere!   God Valentines aften til alle!     