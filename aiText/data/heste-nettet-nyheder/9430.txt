Danske heste på svensk million-jagt 
2012-09-29T14:45:02
Det er stærkt gået af travtræner Steen Juul at have kvalificeret hele to heste til travsportens første Mastersfinale. På Solvalla på søndag bliver stalden repræsenteret af et succesfuldt makkerpar - både blandt de tobenede og de firbenede. Travløbet 'UET Masters Series' kan sammenlignes med tennissportens Masters Series, hvor årets bedste point-spillere mødes om svimlende prispenge. Når travets bedste heste på søndag mødes i Stockholm på Solvalla-banen i historiens første Mastersfinale, så bliver det med deltagelse af to dansktrænede heste: Classic Grand Cru og Neo Holmsminde. De to milliontravere får begge serveret havren hos en af landets mest succesfulde trænere, Steen Juul. Han har dog valgt at prioritere søndagens hjemlige storløb, Grand Circle 4-års Championat i Skive, og sender i stedet sin datter Camilla Juul og staldmand Jens de Rosche til Stockholm. De to har tidligere med stor succes vendt været i udlandet med netop de to heste. »Det er gået godt ved flere lejligheder, når Camilla og jeg har taget turen med både Classic Grand Cru og Neo Holmsminde. Det er klart, at vi ser frem til at få målt vores heste mod den øvrige elite, og så er der store penge at køre om,« siger Jens de Rosche.Millioner på spil Da han selv er i Skive, har Steen Juul allieret sig med et par svenske topkuske. Classic Grand Cru, som er Jens de Rosches favorithest i stalden, køres af Ulf Ohlsson, mens Thomas Uhrberg kører staldkammeraten Neo Holmsminde. »Desværre har hestene ikke den samme form, som de havde tidligere på året, hvor de gik allerbedst. De har gået flere hårde løb, men vi håber, at de er på vej tilbage i den form, der gør, at de får noget med hjem,« siger han om de to heste, der tilsammen har indløbet næsten 9,5 millioner kroner. Alene vinderen modtager 250.000 euro eller næsten 1,9 millioner kroner. Jens de Rosche har efterhånden flere år på bagen som ansat i Team Juul, og han er ikke i tvivl om, hvilken bane i det store udland han synes bedst om - en bane, som har givet flere storløbssejre til netop Classic Grand Cru. »Det er klart Klosterskogen i Norge. Her er vi altid blevet mødt med venlighed og af en helt speciel stemning. Solvalla er jo højborgen i Sverige, hvor Elitlopps-weekenden selvfølgelig er meget speciel, så her er det lidt anderledes. Her møder man jo folk fra hele verden, der har den samme passion som en selv,« siger han. Rutiner, ikke ritualer Travfolk er som andre sportsfolk ofte vant til at gøre tingene på en særlig måde. Det gælder også Jens de Rosche, men lige frem at udøve visse ritualer, gør han ikke. »Jeg vil mere kalde det rutiner. Camilla og jeg har hver især ting, som vi gør, når vi kommer frem til en løbsdag. Classic Grand Cru er i forvejen utrolig nem at have med på tur, men de gange, hvor vi har været på Klosterskogen, så har jeg gjort det til en vane at trække ham et par runder på banen for lige at vise ham, at det er her tingene skal ske i dag. På Solvalla bliver han kørt en tur, og det vil også ske med Neo Holmsminde efter en lang tur på landevejene,« siger han videre. Turen fra stalden i Osted ved Roskilde til Stockholm-forstaden Bromma er lang, men de to staldfolk kender efterhånden turen. »Vi tager det som en hyggetur, hvor vi får vendt og drejet hele verdenssituationen. Men når vi er fremme, er vi på arbejde og seriøse,« fortæller Jens de Rosche. Der bliver også tid til at få sovet en smule undervejs, men det gælder kun Jens de Rosche. Camilla Juul styrer lastbilen. »Jeg er faktisk i fuld gang med at erhverve stort kørekort. Jeg mangler køreprøven, men har bestået teorien,« siger Jens de Rosche, der sammen med Camilla indleder turen mod Solvalla lørdag eftermiddag.   Af Hestesportens Medier  Jens de Rosche med favnen fuld af ærespræmie, efter at Classic Grand Cru tidligere på året overbeviste stort ved en sejr i Oslo med den svenske kusk Björn Goop. Foto: TR Foto.