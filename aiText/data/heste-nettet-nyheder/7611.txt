Årets første udendørs dressurlandsstævne
2011-04-13T09:00:38
Dressureliten åbner udendørssæsonen ved landsstævne i Frederiksværk Rideklub. Det første landsstævne nogensinde på Frederiksværk Ridecenter har oplevet massivt ryk-ind fra sponsorer, som sikrer flotte doteringer I weekenden 6.-8. maj 2011 afholder Frederiksværk Rideklub årets første udendørs dressurlandsstævne. Det er første gang nogensinde, at Frederiksværk Rideklub lægger rammer til et landsstævne i dressur, fortæller berider Karin Nissen, der sammen med to bestyrelser har stået i spidsen for genopbygningen af rideklubben efter branden i 2005, som totalt ødelagde ridecenteret og kostede 10 heste livet. "Nu er vi klar. Og jeg kan forsikre om, at alle sejl er sat for at få alt til at lykkes. Sponsorerne er der i stort tal, alle de frivillige har sat dagene af, og vi forventer stor opbakning fra en masse spændende ekvipager, der vil gøre dagene uforglemmelige på Danmarks vel nok smukkeste ridecenter," siger Karin Nissen.  På grund af stor sponsoropbakning er der forhøjede doteringer i flere klasser, og samlet set har sponsorerne doneret 100.000 kr. til stævnet. Blandt sponsorerne kan man bl.a. finde advokatfirmaerne Plesner og Bech Bruun, Heri Rideudstyr, EME, ECCO, NAG, SEC, Beslagsmed Christian Wilmerskov, Revisorhuset, Vågemosegård APS, samt First Horse og Hørsholm Hestepraksis.  Stævnet byder på dressurklasserne MB1-3, MA1-2, Prix Sct. Georges, Svær Intermediaire, Intermediaire I-II og Grand Prix i de fantastiske omgivelser med udsigt fra dressurbanen over Arresø, og der vil være stande, VIP-arrangement, live resultatformidling under klasserne m.m.  Hvis man skynder sig, kan man stadig nå at melde til landstævnet, der har sidste tilmeldingsfrist 15. april 2011 - tilmelding sker via infosport. Følg desuden stævnet på Facebook, hvor der undervejs vil blive lagt billeder, dommerkommentarer m.v. Du kan besøge klubbens hjemmeside her. Kilde: Pressemeddelse Nyheder på Facebook? Se Redaktionens Facebookside her.