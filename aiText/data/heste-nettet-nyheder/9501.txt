Shane og Saphir sejrede i 6-års-finalen
2012-10-21T17:19:35
Det blev til en spændende og medrivende omspringning i 6-års-finalen, hvor irske Shane Carey tog sejren få hundrededele af et sekund hurtigere end Christian Schou og Stakkato Dream.   Saphir (Hann. e. Salito/Escudo I opdrætter Manfred Schäfer, Tyskland) sprang i hovedrunden til 8,4 og havde i omspringningen derfor fordel af den næstsidste startposition. En flydende runde i et højt tempo og snævre vendinger, resulterede i tiden 36,08. Saphir. CS-Foto.dk   Christian Schou og Stakkato Dream (Hann. e. Stakkato Gold/Drosselklang II opdrætter Hans-Georg Töbelmann, Tyskland) var uheldige i hovedrunden, hvor de på trods af suveræn springning, måtte indkassere et nedslag på bagkanten af en oxer. Dommerne vurderede dog ridtet til 8,4 og med et fratræk på 0,5 endte de med 7,9, hvilket lige præcis var adgangsgivende til omspringningen. Her satsede Christian alt og Stakkato Dream kvitterede ved at springe uovertruffent smidigt og forsigtigt. Uret stoppede på 36,15 sekunder, en tid som Shane Carey og Sahpir dog kappede 0,07 sekunder af. Stakkato Dream. CS-Foto.dk   Martin Neergaard havde sadlet den velspringende hoppe Balentina S.B. (KWPN e. Sam R/C-Indoctro opdrætter M.A. Bruin-Harmsen) i finalen og i hovedrunden sprang hun til karakteren 8,2. I omspringningen red Martin efter sejren, men i en vending var Balentina ikke helt med sin rytter og en lille diskussion satte dem et par sekunder bagud. Tiden stoppede på 37,09 sekunder, hvilket rakte til klassens 3. plads.   Søren Møller Nielsen sluttede på 4. pladsen med Laramy Ask (DV e. Lambrusco Ask/Larome opdrætter Stutteri Ask) i tiden 38,98 sekunder. I hovedrunden havde ekvipagen scoret 7,9. Laramy Ask. CS-Foto.dk   Rikke Haastrup Kristensen og Årup Mølles Happiness (DV e. Heartbeat/Lambrusco Ask opdrætter Birgit Hansen) scorede hovedrundens højeste karakter med 8,5 og i omspringningen red de også i den hurtigste tid, men desværre løb der et enkelt nedslag ind undervejs og de to måtte derfor tage til takke med 5. pladsen. Årup Mølles Happiness. CS-Foto.dk   På 6. pladsen sluttede Mille Bisgaard og Volstrups Cody (DV e. Carlos DZ/Corlando opdrætter Pia Holländer og Henning Jensen) med et enkelt nedslag i omspringningen i tiden 36,47 sekunder. Volstrups Cody. CS-Foto.dk