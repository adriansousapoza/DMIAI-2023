Sverige forbyder sex med dyr
2014-03-05T23:02:18
Det er netop blevet afgjort, at den svenske lov skal ændres, således at seksuel omgang med dyr kan straffes med bøde eller fængsel i op til to år. Loven træder i kraft 1. april 2014. Samtlige partier bakkede op om forbudet.   Samtidig med forbudet mod seksuel omgang med dyr, er der også stillet forslag om ændring til loven om dyreforsøg, der ligeledes i årevis har været debatteret i den svenske rigsdag.   I Tyskland har seksuel omgang med dyr været forbudt siden 2013, hvor der kan straffes med bøde på op mod 200.000 kr.   Den svenske organisation Dyrenes Ret, der blandt mange andre har kæmpet for det svenske forbud, ser udelukkende på sagen fra dyrenes side og undlader derfor at argumentere imod seksuelle præferencer, hvorfor de heller ikke anvender det historiske ord "bestialitet", der i årevis har beskrevet præferencen med synonymer som dyrisk råhed og brutalitet om samleje med dyr. Således lægger de sig også op ad danske Dyrenes Beskyttelse, der mener, at man i den nuværende danske lovgivning holder hånden over krænkeren frem for dyret.   Historisk perspektiv Historisk set er samleje med dyr, eller bestialitet, blevet straffet meget hårdt. Helt op til 1700-tallet kunne man blive dømt til døden for at have haft seksuel omgang med dyr. Årsagen var, at sex med dyr, ligesom homoseksualitet, blev anset som værende unaturligt. Tidligere endnu var en del af straffen, at den som havde haft upassende omgang med dyr, skulle foretage en pilgrimsrejse til Rom for at bede om syndsforladelse hos Paven. Den daværende lov var således ikke til for at beskytte dyret, men for at lade menneskene forstå, at det havde konsekvenser, når man opførte sig i strid med naturen.   Den danske lovgivning Også i det danske folketing har spørgsmålet været oppe at vende flere gange, men her mener man stadig, at dyrene er beskyttet af Dyreværnslovens paragraf 1 og 2: § 1. Dyr skal behandles forsvarligt og beskyttes bedst muligt mod smerte, lidelse, angst, varigt men og væsentlig ulempe. § 2. Enhver, der holder dyr, skal sørge for, at de behandles omsorgsfuldt, herunder at de huses, fodres, vandes og passes under hensyntagen til deres fysiologiske, adfærdsmæssige og sundhedsmæssige behov i overensstemmelse med anerkendte praktiske og videnskabelige erfaringer.   Forsidefoto: JP-Photo.dk