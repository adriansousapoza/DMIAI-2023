Nyt samarbejde skal løfte dansk ridesport  
2011-11-01T12:45:02
  Dansk Ride Forbund og Dansk Handicap Idræts-Forbund har netop indgået en samarbejdsaftale, der skal optimere udviklingsmulighederne for ryttere med funktionsnedsættelse. Aftalen er en naturlig forlængelse af et i forvejen godt samarbejde imellem de to forbund.   Med samarbejdet ønsker parterne at forbedre vilkårene for ryttere med funktionsnedsættelse. Det sker ved at kombinere Dansk Handicap Idræts-Forbunds specialviden inden for rekruttering og træning af personer med handicap med Dansk Ride Forbunds specialviden inden for ridesport. Et samarbejde, som allerede er igangsat med succes - blandt andet ved VM i Kentucky i 2010, som var et integreret stævne for både ryttere med og uden handicap. Konkret indeholder samarbejdsaftalen blandt andet integrerede tiltag på rekrutterings- og uddannelsesområdet, samarbejde omkring integration af ryttere med funktionsnedsættelse i Dansk Ride Forbunds stævner samt en fælles elitesatsning ved blandt andet De Paralympiske Lege i para-dressur. Samarbejdsaftalen løber i første omgang over to år, hvorefter den skal genforhandles. En historisk fusion Dansk Ride Forbunds formand, Ulf Helgstrand, underskrev torsdag den 27. oktober samarbejdsaftalen. Ulf Helgstrand ser frem imod samarbejdet med DHIF, der skal resultere i et fællesskab omkring para-dressur. "Det er en aftale, der har været længe undervejs, og vi hilser den stort velkommen. Dansk Ride Forbund kan med aftalen bidrage med den hestefaglige viden, mens DHIF kan varetage de handicapmæssige aspekter, og dermed kan vi sammen opnå fremragende resultater. For mig personligt betyder denne aftale rigtig meget, da jeg var den første der i international sammenhæng nævnte de synergieffekter, der er og kan blive i et sådant sammenspil. Vi er også de første i verden, der arrangerer et fælles Europamesterskab i både springning, dressur og para-dressur i 2013. Vi glæder os meget til at byde atleterne velkommen i Dansk Ride Forbund, og vi ser frem til at få inkorporeret dem som vores egne," fortæller Ulf Helgstrand. Synergieffekt Dansk Handicap Idræts-Forbunds formand, Karl Vilhelm Nielsen, ser et stort potentiale i samarbejdet. "Historisk set har vi haft et langt samarbejde med 'raskridningen', som vi nu får papir på. Helt tilbage i 1991 lavede vi i Danmark på Vilhelmsborg i Aarhus det første VM i IPC-regi (International Paralympic Committee) for ridningen. Dengang red man på lånte heste. I 1999 gentog vi succesen sammesteds. Nu om dage rides der på egne heste af høj kvalitet og med dedikerede ryttere, som har et medaljepotentiale ved De Paralympiske Lege. I dette perspektiv har vi afgørende brug for et samarbejde med Dansk Ride Forbund, der har nogle særlige kompetencer, som kan være med til at sikre os medaljer til De Paralympiske Lege i London næste år. Men det er ikke bare para-dressurens elite, der vil opleve et større fokus. Også rekruttering, stævnetilbud og uddannelse vil kunne få et løft af dette fælles samarbejde," siger Karl Vilhelm Nielsen. Fakta Dansk Handicap Idræts-Forbund har 64 medlemsklubber, der tilbyder ridning for personer med fysiske handicap eller udviklingshandicap. På elitesiden er de danske landsholdsryttere med helt fremme - ved det seneste VM i Kentucky i 2010 tog de danske ryttere således hele syv medaljer og var med til at sikre, at Danmark samlet set endte som stævnets tredjebedste nation.   Pressemeddelelse