"Vibsen" giver stafetten videre
2012-10-03T13:00:43
Efter 10 på posten som landstræner i dressur for ponyrytterne har Vibeke Degn Andersen - også kaldet Vibsen - valgt at stoppe på posten. Landstræneren har været en essentiel del af den udvikling og succes, som dansk ponydressur har oplevet det seneste årti, og nu er hun klar til at give stafetten videre. Vibeke Degn Andersen bliver på posten ind til en ny landstræner er fundet og kommet godt i gang, ligesom hun også fortsat vil bidrage til talentudviklingen i dansk ponydressur.   10 fantastiske år "Det har været 10 fantastiske år med ponyrytterne - intet mindre. At få lov til at være så tæt på og tage del i den udvikling, vi har set i sporten - det er et privilegium i sig selv. Det er virkelig tilfredsstillende, når jeg oplever, at de ryttere, som jeg var med til at udvikle i ponyårene, nu er med i toppen på højeste niveau. Dansk ponydressur er i storform, og jeg vælger, at stoppe på toppen, hvor der er et stærkt materiale at give videre. Fremover vil jeg bruge energien på at dyrke talentmassen gennem undervisning fra mit eget sted og rundt om i landet", siger Vibeke Degn Andersen.   Følger landstrænergerningen til dørs Selvom Vibeke Degn Andersen har valgt at stoppe som landstræner, slipper hun ikke stafetten, før den er sikkert leveret videre til den nye landstræner. "Vi er rigtig glade for, at Vibeke har valgt at fortsætte som landstræner, indtil vi har fundet en ny og vedkommende har fået en solid overlevering. Vibeke har en stor andel i den succes og udvikling, som dressursporten har oplevet de seneste år, og vi sætter stort pris på, at hun fortsat vil være en aktiv spiller i talentudviklingen som sparringspartner for os og gennem hendes private undervisning", siger Jens-Erik Majlund, generalsekretær i Dansk Ride Forbund.   Dedikeret til talentudviklingen Vibeke Degn Andersen brænder for ponydressuren og talentudviklingen, og fremover vil hun fokusere sin energi på udvikling gennem undervisning på hendes og manden, banebygger Bo Bak Andersens, træningssted Team Tuenvej i Frederikshavn, samt kurser rundt omkring i landet. Derudover vil forbundet også fremover kunne trække på Vibekes Degn Andersens erfaring som sparringspartner i forbindelse med talentudviklingen i dressuren.   40 år med heste Heste har i mere end 40 år været omdrejningspunkt for Vibeke Degn Andersen. Hun er uddannet berider, og efter 5 år som berider i Frederikshavn Rideklub startede hun og Bo Bak Andersen i 1978 deres eget træningssted. Degn Andersen har selv en fortid som landsholdsrytter og har blandt andet været både dansk og nordisk mester som junior/ungryttere, ligesom hun har deltaget ved EM. Stillingen som landstræner for ponyrytterne i dressur bliver slået op i løbet af efteråret.   Kilde: DRF    Vibeke Degn Andersen (Arkivfoto: JP-Photo)