Vaccinationsregler ændres igen
2012-03-26T18:24:59
De nye vaccinationsregler fra Dansk Ride Forbund har været meget omdiskuteret, ikke mindst grundet det faktum, at reglerne blev lavet med tilbagevirkende kraft, så mange skulle basisvaccinere deres heste på ny. Nu er reglerne lavet om igen, så de nye regler kun gælder for heste der basisvaccineres senere end 31. december 2012. Heste der er basisvaccineret jf. gældende regler, skal blot have vedligeholdt deres vaccination en gang årligt som hidtil. Læs alle reglerne herunder.     På Dansk Ride Forbunds repræsentantskabsmøde søndag den 25. marts 2012 vedtog repræsentantskabet et forslag fra Mols Rideklub om ændring i Dansk Ride Forbunds reglement § 15.4, der omhandler vaccinationskravet til stævneheste. Den vedtagene ændring betyder, at Dansk Ride Forbunds nye vaccinationsprogram, der træder i kraft 1. januar 2013, kun omfatter stævneheste og -ponyer, der påbegynder basisvaccination efter denne dato.     Krav til vaccination af stævneheste- og ponyer, der starter stævner under Dansk Ride Forbund: Stævneåret 1. januar - 31. december 2012: Hidtidige regler er gældende. Hesten/ponyen skal være basisvaccineret mod influenza, hvilket vil sige, at den skal være basisvaccineret med 2 vaccinationer mod influenza med mindst 21 og højst 92 dages mellemrum. Herefter skal hesten/ponyen være revaccineret 1 gang årligt, dvs. senest 365 dage efter foregående vaccination.   Stævneåret fra 1. januar 2013 og fremefter: For heste/ponyer, der har påbegyndt deres basisvaccinationsprogram inden 31. december 2012, gælder ovenstående regler.   For heste/ponyer, der påbegynder deres basisvaccinationsprogram efter 31. december 2012, gælder følgende regler: Hesten/ponyen skal være basisvaccineret mod influenza, hvilket vil sige, at den skal være basisvaccineret med 2 vaccinationer mod influenza med mindst 21 og højst 92 dages mellemrum. Herefter skal hesten/ponyen have en booster-vaccination, der skal gives tidligst 5 måneder og senest 6 måneder og 21 dage efter den anden basisvaccination i henhold til vaccinens godkendelse. Hesten skal herefter vaccineres årligt - dvs. senest på årsdagen efter sidste vaccination.     Vaccination skal i ethvert tilfælde være foretaget i henhold til vaccinens godkendelse.   FEIs regler for heste/ponyer, der skal starte internationale stævner under FEI (FEI Veterinary Regulations): Nedenstående regler gælder for heste og ponyer, der skal starte internationale stævner under FEI. Hesten/ponyen skal være basisvaccineret mod influenza, hvilket vil sige, at den skal være basisvaccineret med 2 vaccinationer mod influenza med mindst 21 og højst 92 dages mellemrum. Herefter skal hesten/ponyen have en booster-vaccination, der skal gives senest 6 måneder og 21 dage efter den anden basisvaccination i henhold til vaccinens godkendelse. Hesten skal herefter vaccineres årligt - dvs. senest på årsdagen efter sidste vaccination.   Når hesten/ponyen starter et FEI-stævne, må seneste revaccination ikke være foretaget mere end 6 måneder og 21 dage inden stævnestart.     Heste/ponyer, som er korrekt basisvaccineret før 2005 efter FEIs daværende regler, og hvor de årlige revaccinationer er regelret fulgt, skal ikke have ny basisvaccination og booster-vaccination, men kan starte FEI stævner, såfremt årlig revaccination er fulgt. Dog må seneste revaccination ikke være foretaget mere end 6 måneder og 21 dage inden stævnestart.   Heste/ponyer, som er basisvaccineret efter 1. januar 2005, skal være basisvaccineret med 2 vaccinationer mod influenza med mindst 21 og højst 92 dages mellemrum. Herefter skal hesten/ponyen have en booster-vaccination, der skal gives senest 6 måneder og 21 dage efter den anden basisvaccination i henhold til vaccinens godkendelse.   Dansk Ride Forbunds anbefalinger: Dansk Ride Forbund anbefaler generelt, at alle vaccinationer af heste - uanset hvilken sygdom der vaccineres imod - skal foretages i henhold til vaccinens godkendelse. Oplysninger om vaccinens godkendelse fremgår lægemiddelstyrelsens produktgodkendelse. Er du i tvivl, om din hest er korrekt vaccineret, skal du rådføre dig med din dyrlæge.     Kilde: Pressemeddelelse, DRF   