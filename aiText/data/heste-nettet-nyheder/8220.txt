Hickstead død på banen i Verona   Opdateret
2011-11-06T16:22:17
Den fantastiske olympiske guldvinder og sandsynligvis en af århundredets bedste springheste Hickstead, redet af canadiske Eric Lamaze, kollapsede og døde for ganske kort tid siden på banen for øjnene af sin rytter og de tusindvis af publikummer til stede i Italienske Verona.   På FEI's internettv-kanal fulgte man World Cup kvalifikationen i Verona live. Hickstead havde netop gennemført World Cup-kvalifikationen med et enkelt nedslag og på vej ud af banen i skridt, får Hickstead øjensynligt et ildebefindende og vælter om på siden. Lamaze springer af hingsten og prøver i første omgang at få ham til at rejse sig igen, men efter få sekunder går Hickstead i kramper og ser ud til at gå bort.   I chok og ud af respekt for Eric Lamaze, Hickstead og folkene omkring dem, erklærede samtlige ryttere, at de ikke ville ride resten af klassen. Alle ryttere og officials samledes i arenaen, hvor flere var rørt til tårer, og sammen med publikum holdt man et øjebliks stilhed og mindedes hingsten.   Hickstead hører til en af verdens mest vindende heste med en individuel guldmedalje og en holdsølvmedalje fra OL i Beijing 2008 samt en individuel bronzemedalje fra VM i Kentucky 2010.   Under canadiske Eric Lamaze var den lille men imponerende hingst nærmest uslåelig på en springbane. Til deres største triumfer i Grand Prix-klasser hører for at nævne nogle ganske få Calgary, Rom, La Baule, Aachen, Valencia og World Cup kvalifikationerne i Geneva, Toronto osv. osv.   Dødsårsagen er så vidt vides endnu ikke klarlagt.   Se Lamaze og Hicksteads runde fra OL i Beijing i dette link