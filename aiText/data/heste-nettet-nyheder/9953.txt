Camilla Fliedner Ernst sikker vinder af U21
2013-05-12T12:21:23
Der måtte omspringning til om bronzemedaljen ved DRF-mesterskabet for U21 præsenteret af Honda v/ Autocentralen ved DM-stævnet på Tågerup.  Kun en rytter var fejlfri gennem alle tre runder. Det var tydeligt, at banerne var svære for de 20 ryttere, der stillede op til finalen om DRF-mesterskaber for Young Rider (U21) præsenteret af Honda v/ Autocentralen ved det store DM-stævne, som Absolute Horses afvikler på Tågerup ved Kolding.   Det var Camilla Fliedner Ernst der på Diamond 4'Ever holdt sig helt fri af alle bomme og dermed sikrede sig guldmedaljen. Michelle L. Vestergaard på Serafina pillede heller ingen bomme i de tre runder, men en enkelt tidsfejl i første finalerunde betød, at det var sølvmedaljen, hun fik.  For at få uddelt bronzemedaljen måtte der en omspringning til. Det var mellem Kasper H. Hansen på Leonce og sidste års juniorvinder Jessica Vinther Jensen på Valerie F.S., der begge sluttede de tre runder med fire fejl. Kasper red først og fik en nedrivning og en tid på 36,78. Jessica red i 35,37 og var fejlfri, og så var medaljen hendes, og Kasper, der har vundet de sidste to år, blev henvist til fjerdepladsen. Christiane Tetzlaff på Unita, som havde vundet kvalifikationen sluttede på femtepladsen med otte fejl.  Der var kun fire ryttere, der var fejlfrie i første finalerunde, mens der var seks, der var fejlfrie i anden runde.  Søndag er der finale for U18 præsenteret af Kolding Kommune og for Senior præsenteret af First. Seniorfinale livestreames her  Camilla Fliedner Ernst på Diamond 4'Ever i fin stil i første finalerunde - og stilen holdt hele vejen.  En glad Camilla Fliedner Ernst med pokalen. Til venstre sølvvinderen Michelle L. Westergaard og til højre bronzevinderen Jessica Vinther Jensen.