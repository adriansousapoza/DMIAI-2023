Emilie Martinsen køber Quintender
2011-02-03T10:29:10
Den regerende danske mester i springning, Emilie Martinsen har netop investeret i en ny tophest. Hesten er er den kårede og internationalt succesfulde hingst Quintender (Holst. e. Quinar/Contender/Lord) som indtil nu har været ejet af tyske Paul Schockemöhle. Quintender er nu 10 år gammel og hans resultater tæller bl.a. en 6. plads i en 1,50m klasse ved det firestjernede stævne i München 2010 samt flere nationale sejre og topplaceringer i S- og Grand Prix-klasser. Som 5- og 6-års har Quintender kvalificeret sig til bundeschampionatet, hvor han ved begge lejligheder, kunne rykke ind i finalen med sejre i kvalifikationerne. Quintender er efter Quidam de Revel-sønnen Quinar som ejes af det tyske holstenerforbund og tidligere gik i international sport under Jos Lansink. Morfaderen er den levende legende Contender mens oldefaderen er en af de mest betydningsfulde hingste i den holstenske avl, Ladykiller-sønnen Lord. Blodtilslutning kommer der i fjerde led gennem fuldblodshingsten Sacramento Song XX. Quintender er ud af den kendte holstenerstamme 741, som har givet utallige kårede hingste og heste i international sport, Mormoderen er selveste hoppen B-Estelle, der med Capitol I gav OL-holdsølvmedaljevinderen, hingsten Cardento som jo har haft uvurderlig betydning for den svenske springsport såvel som avlen af springheste, hvor han allerede er far til utallige internationale Grand Prix-heste. Emilie Martinsen der i øjeblikket befinder sig i Wellington, Florida med 5 af sine heste, glæder sig naturligvis over købet og imødeser hingstens ankomst i Florida i løbet af den næste uge, hvor hun skal vænne sig til hingsten og få de første stævnestarter på ham.  Med sommerens superligadeltagelse i sigte, har Emilie valgt at begynde sommersæsonen lidt tidligere end sædvanligt, nemlig ved at deltage i stævnerne i Wellington hvor hun står og træner hos danske Henrik og Mikala Gundersen. Hvorvidt Quintender stiller til kåring i Dansk Varmblod, er der ifølge Emilie Martinsen endnu ikke taget stilling til.