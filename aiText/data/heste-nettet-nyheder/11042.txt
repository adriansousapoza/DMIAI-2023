Carl Plum dømt for dyremishandling
2014-10-15T19:57:34
Ubetinget fængselsstraf, lød dommen på, for slagtningen af shetlandsponyen Tarzan, da Carl Plum, og dennes 22-årige kammerat, i går modtog deres domme ved retten i Helsingør.   Carl Plum, der er søn af TV-kokken Camilla Plum, blev i går sammen med sin 22-årige kammerat dømt for dyremishandling. De blev begge tildelt 30 dages ubetinget fængsel, som afsoning for slagtningen af shetlandsponyen Tarzan på Tisvilde strand på Nordsjælland, i sommeren 2013. Hele retsmødet blev liveblogget fra retssalen af en journalist fra BT, så offentligheden kunne følge med i hele forløbet.   Anklage og dom Den 25-årige Carl Plum og hans 22-årige kammerat var forud for retsmødet tiltalt for grov dyremishandling, ulovlig slagtning og ulovlig besiddelse af en kniv i forbindelse med slagtningen af shetlandsponyen Tarzan på stranden i Tisvildeleje den 22. juni 2013.   I retten i går, fik anklageren medhold i anklagepunkterne, og retten fandt både Carl Plum og hans 22-årige ven skyldige i tiltalen for dyremishandling, ulovlig slagtning og ulovlig besiddelse af en kniv. Der blev kvitteret med en dom på 30 dages ubetinget fængsel, til begge de to unge mænd. Desuden skal de betale sagens omkostninger.   Argumenterne for domsafsigelsen Dommerne udtalte: "Vi har dømt i overensstemmelse med tiltalen for begges vedkommende. Vi lægger vægt på - og vi kan kun forholde os til videoen - at det er sket i fællesskab. Det er nøje planlagt og man medbringer de redskaber, man har tænkt sig at aflive hesten med. En trækker hesten, en filmer, og på den måde har man fordelt ansvaret imellem sig", udtalte dommeren i sin begrundelse for domsafsigelsen.   Blev ikke frakendt retten til at holde dyr Anklageren havde krævet, at de to unge mænd, begge skulle frakendes retten til at have med dyr at gøre, hvilket mange dyreelskere, sikkert ville bifalde, men dette krav imødekom retten ikke.   Dommeren begrundede det med, at episoden formentlig ikke ville gentage sig: "Når man har fået straffen for forholdet, så er der ikke særlig stor grund til at tro, at det vil gentage sig", lød dommerens forklaring.   Carl Plum og kammeraten udbad retten betænkningstid om anke af sagen.   Video og veterinærrapport fældede tiltalte Anklagerens bevisførelse baserede sig i høj grad på den video som Carl Plum, hans medtiltalte kammerat og en veninde selv havde optaget af hele optrinnet.   Det Veterinære Sundhedsråd, var bedt anmodet om at vurdere sagen ud fra videooptagelserne, for at fastslå, om Tarzan led nogen form for overlast eller lidelser i forbindelse med aflivningen. Rådet havde udarbejdet en rapport, som udgjorde en central del af anklagerens bevisførelse. Rapporten blev i første omgang afvist i retten, og medførte udsættelse af sagen fra den oprindelige retsdato den 13. maj i år (se her og her).   Kvalmende billeder I videoen ser man de to unge mænd nynnende, men uden megen tale, trække af sted med ponyen på Tisvilde strand. Flere små piger kommer hen for at klappe ponyen Tarzan og spørger dem om, hvad ponyen hedder. Herefter ser man Carl Plum save i ponyens hals. Tarzan ligger nu på ryggen, sparkende og spjættende med benene, for at komme fri. Jo mere, Carl rykker i kniven, jo mere sparker og spjætter ponyen. Det aftager efterhånden, og til sidst ligger den helt stille, mens Carl Plum fortsat skærer løs i ponyen.   Klare udtalelser fra Det Veterinære Sunhedsråd Udlægningen af episoden er meget klar i rapporten fra Det Veterinære Sundhedsråd. De har taget stilling til episoden udfra videons indhold og den efterfølgende obduktion af ponyen.   Rapporten blev læst op af anklager Rikke Hald. I rapporten påpeger Rådet, at ponyen ikke fik nogen form for bedøvelse inden slagtningen, men i stedet fik et slag i hovedet med en gummihammer.   Det fremgår af rapporten fra det Veterinære Sundhedsråd, at: "hesten bliver på stranden slået i hovedet. Det fremgår tydeligt, at den ikke bliver bevidstløs af slaget. Den sparker kraftigt med benene, der aftager i takt med afblødningen. Hovedet skilles fra kroppen med en kniv ført med savende bevægelser, som beviser, at det er sket med en sløv kniv. Ponyen er omtumlet som en bokser efter et hårdt slag. Den har kunnet registrere den smerte, den er blevet påført ved overskæringen og oversavningen af halsen på det sted, hvor halspulsåren ligger særligt dybt. Dyret har været udsat for en angstfremkaldende oplevelse", lyder det i rapporten.   Ifølge rapporten lyder det: "Luftrøret er skåret over, før hesten er død. Halsen er skåret over der, hvor der er længst ind til luftvejene, og derfor vurderes det, at hesten har været udsat for behandling med karakter af mishandling".   Nægtet sig skylding Den brutale videooptagelse og Det Veterinære Sundhedsråds rapport, står i skærende kontrast til, at de to tiltalte, nu dømte mænd, igennem hele sagsforløbet har nægtet sig skyldige.   I et åbent brev, tidligere omtalt her på Heste-nettet (se her og her), har Clarl Plum argumenteret for, at 'dyret fik en smuk død på et skønnere sted, end de fleste dyreånder får lov at rejse fra'.   Camilla Plum nægtede ligeledes i starten af sagen, at det var hendes søn, der havde slagtet ponyen, men efter at Carl erkendte, at han selv havde slagtet Tarzan på stranden, i et åbent brev til sin mor, ændrede hun forklaring.   Tarzan var tiltænkt som festmåltid for Carl Plums venner til sankthansaften.   Camilla Plum forlod retsagen Carl Plums mor, TV-kokken Camilla Plum, overværede efter sigende kun den første del af retsmødet fra tilhørerpladserne. Hun forlod retsbygningen sidst på formiddagen, efter fremvisningen af den barske videooptagelse af den lille pony.   Camilla Plum, har efterfølgende overfor BT afvist, at det var videoens stærke billeder, der fik hende til at forlade retsagen. På spørgsmålet, oplyste hun til dagbladet: "jeg har set den video 16 gange. Jeg forlod salen, fordi jeg skulle på toilettet". Det var åbenbart et længere besøg, for Camilla Plum var heller ikke til stede i retten efterfølgende, og overværede således ikke selve domsafsigelsen over de to unge mænd. Heste-Nettet, har ikke kunnet opnå kontakt til Camilla Plum for hendes kommentarer til sagen.   For et nærmere indblik i sagens samlede forløb se Heste-Nettets øvrige artikler i sagen her.      Tarzan, mens han fortsat var i live