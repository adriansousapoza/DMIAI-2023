Ponyløb for en god sag
2011-05-27T16:05:11
På mandag den 30. maj 2011 mødes op mod 150 frivillige fra 14 forskellige organisationer i Aalborg og omegn på NKI Racing Arena (Aalborg Væddeløbsbane), for at deltage i en venskabelig dyst i ponyvæddeløb. Arrangementet skal være med til at markere EU's frivilligår, og samtidig er det en god mulighed for at sætte fokus på de mange frivillige, der hver dag stiller op for at hjælpe og gavne andre mennesker. Normalt kan det være svært at samle de frivillige til fælles arrangementer som fx konferencer eller foredrag, men denne gang var billetterne revet væk i løbet af én dag - noget, der tyder på, at arrangementet, som NKI Racing Arena og De Frivilliges Huse står bag, har ramt lige i plet! Blandt de, der også stiller op på dagen, er AaB's målmand Karim Zaza, der er ambassadør for foreningen Børns Voksenvenner, og direktøren for Aalborg Kongres- og Kulturcenter, Ernst Trillingsgård, der vil lære deltagerne, hvordan man spiller på heste. Ponyløbene, hvor de 14 foreninger skal dyste mod hinanden, afvikles hhv. kl. 19.15 og 20.30, og deltagerne er: Mandecentret, Krisecentret for Kvinder, Den Sociale Skadestue, De Frivilliges Huse, Børns Voksenvenner, Nordjyllands Internationale Forening (somalisk lektiecafe), Foreningen Grønlandske Børn, ÆldreSagen, Dansk Folkehjælp, Dansk Flygtningehjælp, Kræftens Bekæmpelse, Cafe Parasollen, ADHD Foreningen og Dansk Handicap Forbund. Alle interesserede er velkomne til at møde op på væddeløbsbanen, hvor de deltagende foreninger vil have hver deres stand, hvor man kan høre om mulighederne for at yde en frivillig social indsats. Ud over ponyløbene vil der også være almindeligt travløb, og i dagens anledning opfordrer man alle til at iklæde sig en festlig hat. Bedst udklædte vinder nemlig en præmie, så der bliver formentlig nok at se på travbanen 30. maj. (Kilde: nordjyske.dk)