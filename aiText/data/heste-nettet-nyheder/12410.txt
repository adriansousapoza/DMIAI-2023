Victoria's Secret til Kasperzak   VIDEO
2016-09-24T12:27:54
Anna Kasperzak har købt og skal fremadrettet ride den til Danmark netop indkøbte 2016 VM verdensmester for 5-års heste Victoria's Secret. En aftale der hurtigt er kommet i stand efter at Victoria's Secret kom til Danmark tidligere på måneden og efter planen skulle rides af Bettina Jæger for Helgstrand Dressage   Det går hurtigt i branchen UVM vinderen, den smukke og velgående hoppe Victoria's Secret, havde blot lige fået indkasseret verdensmestertitlen for 5-års heste i august i år, hvor hun tog guldet ved UVM i Ermelo i Holland, førend hun blev solgt til Danmark til et forretningsfællesskab mellem Helgstrand Dressage og Chateau de Fontaine ved Bolette Wandt. Det var planen at Bettina Jæger skulle ride hende for Helgstrand Dressage, før planerne igen nu er ændret og hun er videre på de næste hænder.   Det bliver nu hos Anna Kasperzak hun i stedet skal høre hjemme, ifølge en officiel meddelelse på Anna Kasperzaks hjemmeside, hvor hun skriver:   Verdensmesteren for 5-årsheste, Victoria´s Secret, kommer i fremtiden til at høre hjemme i Haderslev. Med købet af den underskønne hoppe har Anna sikret sig en hest for fremtiden. Anna prøvede Victoria´s Secret for første gang tidligere på ugen i forbindelse med et træningsophold hos Andreas Helgstrand, og var med egne ord "helt solgt" fra første færd: "Hun har et fantastisk sind, og jeg fornemmer hun har evner til at nå helt i top," udtaler Anna, der på Andreas´ opfordring har besluttet sig for at ride hoppen i mellemrunden i Dansk Ride Forbunds unghestechampionat i Billund i morgen. Derefter skal hun med Anna hjem til Haderslev.   Victoria´s Secret er efter Vitalis med Fidermark til morfar, og har fået sin grunduddannelse af Isabell Werths elev, Beatrice Buchwald. De vandt tidligere på året verdensmesterskaberne i dressur for 5-års heste under tysk flag, med et karakterer gennemsnit på 9,5. Dommerne roste blandt andet Victoria´s Secret for hendes "super balancerede og elastiske trav, gode overgange og samling".   Efter verdensmesterskaberne har der været stor interesse for Victoria´s Secret, og tidligere på måneden lykkedes det Andreas Helgstrand at købe hoppen sammen med en partner. Victoria´s Secret nåede netop at stille til start i den sidste kvalifikation af Dansk Ride Forbunds unghestechampionat med Bettina Jæger, og vandt kvalifikationen med et karaktergennemsnit på over 9.   Ændrede planer for Victoria's Secret Det var ellers planen at forretningsfællesskabet Helgstrand Dressage og Chateau de Fontaine ved Bolette Wandt, havde etableret samarbejde og indkøbt hoppen som en del af en langsigtet plan om at fokusere på avl fra de bedste hoppestammer og at Bettina Jæger fremadrettet skulle forestå uddannelsen af hoppen for Helgstrand Dressage ( se her) Med Salget af Victoria's Seecret, bliver det således ikke denne hoppe der formentlig kommer til at tegne den fremtidige linje for det nye forretningsfællesskab.   Bettina Jæger kun rytter i få uger Det blev hermed kun til et par ugers ridning på Victoria's Secret til Bettina Jæger. Hoppen nåede lige at lande i Danmark, førend Bettina havde få dage til at forberede hoppe tiil den sidste kvalifikation i Billund inden denne weekends mellemrunde i DRF 5-års championatet.   Bettina nåede ikke alene at kvalificere hoppen i Billund, men vandt kvalifikationen med over 9 i karakter. Nu kommer hun ikke selv til at ride mellemrunde på hoppen, men må allerede se Victoria's Secret gå videre til nye hænder, idet Anna selv vil ride hoppen i weekendens mellemrunde i DRF 5-års championatet.   Omvæltninger og ro Ja, nogle gange går det meget stærkt i hestebranchen, men heldigvis lader det til at den unge hoppe Victoria's Secret, har kunne håndtere de mange onvæltninger der har indtruffet hende den sidste måneds tid. Forhåbentlig kan hun nu finde lidt ro og stabilitet i stalden hos Anna Kasperzak, når lige mellemrunden er veloverstået.   Det bliver spændende at følge den nye stjerneekvipage.   Se den officielle meddelelse her.   Se video af Anna og Victoria's Secret her   Kilde: Anna kasperzak      Victoria's Secret på fold hos sin nye rytter Anna Kaspeszak  