Egnethedstest i Middelfart
2011-10-02T23:39:20
Søndag d. 2. oktober blev egnethedstesten i dressur og spring for region 3 afholdt i strålende solskinsvejr på Middelfart Ridecenter. På dressurbanen blev der vist flere spændende heste i løbet af dagen, hvilket endte med en delt førsteplads mellem Maria Anita Andersen på Darling e. Blue Hors Don schufro/Baronchelli (avlet af Grete og Poul Petersen, Aalborg, ejet af Blue Hors Aps i Randbøl) og Sanne Henningsen på Superman W (e. Sunny-Boy/Sidney avlet af Henrik Wiborg, Skårup Fyn, ejet af rytteren). Darling er en ualmindeligt tiltalende og meget smuk sølvmedaljehoppe, der viser sig letgående med en smidig mekanik i alle gangarter, men med en især i særklasse aktiv og velbalanceret galop. Hun opnåede 9,0 for trav, 9,0 for galop, 8,5 for skridt, 9,5 for ridelighed og 9,0 for kapacitet. Superman W viste sig også særdeles godt på dagen, hvor han blev fremvist i forbilledlig holdning, med kraftfuld mekanik og en meget balanceret og særdeles rummelig galop. Han opnåede 9,0 for trav, 9,5 for galop, 8,0 for skridt, 9,5 for ridelighed og 9,0 for kapacitet. Disse to heste er nu direkte kvalificeret til unghestechampionatet i Herning. På 3. pladsen kom Lotte Straarup med RDH-hoppen Don'A Rush. Hun er avlet på en helsøster til Blue Hors Don Romantic og har Blue Hors Rush Hour til far. Avler er Blue Hors Aps, Randbøl og ejer er Charlotte Hedegård og Jørgen Johansen, Egved. Hun viste en stor og smidig trav med dejligt afskub og en stor galop, der med lidt mere styrke kan vise sig at trække endnu højere karakterer, da hun endnu savner det sidste for at holde helt sammen på sig selv. Hun opnåede i trav 8,5, galop 8,5, skridt 8,5, ridelighed 9,0 og 8,5 for kapacitet. Vinder af springdisciplinen blev F.A Corlander redet af Steen S. Blicher. F.A. Corlander er efter Colman/Quinar og avlet af Frank Evald og Anja L. Eskesen, Ribe. Hesten opnåede bl.a. et flot 10 i teknik under rytter og fik samlet 927,5 point Se de samlede resultater her: dvreg3.dk/DK/Nyheder/ Tidsplaner.aspx 