Tina blev dansk mester
2011-03-28T19:44:44
Det blev til en sejr for Tina Lund i søndagens finale af det indendørs DRF mesterskab i springning ved landsstævnet i Fredericia Rideklub. Det flotte arrangement trak fulde huse alle dage og man har talt op mod 700 publikummer i Fredericia Rideklub i løbet af weekenden. Det spændende mesterskab har uden tvivl tiltrukket mange gæster og det blev da også til en overordentlig spændende finale søndag med 6 ryttere i omspringningen.  Trods stærke indsatser fra både unge som ældre talenter, blev det til en sejr til Tina Lund og Zamiro (DV e. A'Khan Z/Ramiro/Formateur avlet af Jens Trabjerg). Den blot 18-årige Kasper H. Hansen red sig på Cantando Lyngriis (Holst. e. Cassini I/Zarethwisch XX/Calypso I avlet af Ejvind Krath) til en sølvmedalje i mesterskabet mens feltets mest rutinerede, Carsten Ganderup indtog 3. pladsen på Little Rock (Holst. e. Lavaletto/Caretino).  Ligeledes i omspringningen var Jennifer Fogh Pedersen på Linnea Ask (DV e. Gipsy d'Ask/Leendert/Corlando avlet af Stutteri Ask) og Camilla Fliedner Ernst på Monique (DV e. Charmeur/Goldfinger/Maykop OX avlet af familien Holstein) som sluttede på hhv. 4. og 5. pladsen.