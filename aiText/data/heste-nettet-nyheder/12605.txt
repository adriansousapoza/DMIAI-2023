Sværhedsgraden falder i military
2016-12-03T16:01:49
Når VM i 2018 løber af stablen på Tryon international Equestrian Center bliver det ikke med et military VM som vi kender det. Niveauet sænkes i terrænet således at sværhedsgraden kommer til at svare til CCI3* og ikke som nu CCI4*, dressuren og springningen holdes dog på 4* niveau. Ændringerne var varslet til OL 2020, men efter offentliggørelsen af 2017 reglementet står det klart at de også kommer til at gælde for VM.   Krav fra IOC og FEI FEI har i løbet af 2016 gennemført en uafhængig revision af militarysporten. Her er man blandt andet kommet frem til at det er problematisk at kvalifikationerne til de største mesterskaber (OL og VM) afholdes i CCI3* og selve mesterskabet i CCI4*. Man har anbefalet at mesterskab og kvalifikation afholdes på samme niveau. Da der kun afholdes seks CCI4* i hele verden, hvoraf de fire er i Europa ville en øgning af kvalifikationskravene føre til at mange nationer fra Asien og Sydamerika ikke kunne opnå kvalifikation uden at flyve hestene ganske langt. Denne økonomiske forhindring ønsker man ikke skal stå i vejen for deltagelse i et mesterskab. Den Internationale Olympiske Komité (IOC) har stillet som krav for at ridesporten kan forblive en olympisk sport, at antallet af deltagende nationer forøges. Derfor var det nødvendigt med en sænkning af sværhedsgraden til OL. Samtidigt betyder det at den fjerde rytter på holdet udgår og at alle resultater dermed tæller med i den samlede stilling.   Flere CCI4* i USA Offentliggørelsen har fået hele fem steder i USA til at byde ind med en CCI4* i 2017 og frem hos FEI. Deriblandt Tryon, som nu ikke har VM som anledning til at bygge en CCI4* bane. Dette vil betyde at der vil være en CCI4* både forår og efterår i USA. De andre fire steder er Ocala Jockey Club, Morven Park Equestrian Center, Great Meadow og Fair Hills. De fleste af disse steder har igennem en årrække afholdt nogle af de største internationale militarystævner i USA og virker alle til at være godt rustet til at afholde CCI4*.   Værdien af en medalje På Facebook går debatten højt om hvad det kommer til at betyde for sporten og værdien i at deltage ved VM og OL. Præmiepengene i de seksCCI4* er steget ganske betragteligt de senere år og med indførelsen af FEI Classics og Rolex Grand Slam er det nu et spørgsmål om de absolut bedste i sporten stadig vil vægte en VM medalje ligeså højt og slide på en hest ved et lavere niveau. Hestene på dette niveau kan ikke gå alle seks CCI4* stævner på et år og det er derfor spørgsmålet om man vil tage et CCI4* ud for at ride CCI3* med færre penge.   Frygten er også at det nu bliver mere en dressur og springkonkurrence end en militarykonkurrence. Tendensen er klart at mange når tiden i CCI3*, hvorved de første fem placeringer ganske ofte slutter på deres dressurresultat eventuelt med en enkelt bom fra springningen. Dermed bliver det vigtigere end før at have en hest der kan gøre sig i dressuren og allerede nu ses mere og mere dressurblod på vej ind i sporten - I samme ombæring forsvinder fuldblodet ligeså stille og roligt længere ud i stamtavlen.   Hvordan det kommer til at påvirke militarysporten får tiden vise. Ikke al forandring er til det bedre, men måske dette er hvad der skal til for at løfte sporten.