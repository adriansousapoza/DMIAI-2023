Lars Petersen rider fremover for USA
2013-02-22T18:08:32
Vi kommer fremover til at omtale Lars Petersen som ex-danskeren, idet Lars Petersen nu har skiftet nationalitet og fremover kan kalde sig amerikaner.  Lars Petersen er tidligere olympisk dressurdeltager for Danmark, fra den tid han var berider ved Blue Hors og bl.a. red Blue Hors Cavan. Nu har Lars Petersen boet i Florida i 11 år, og har truffet valget om at skifte nationalitet. Dette kommer med overvejende sandsynlighed også til at resultere i en plads på det amerikanske A-hold, idet han bl.a. med DV-hoppen Mariett e. Come Back II/Sidney har sejret i flere Grand Prix klasser i den seneste tid.  "Jeg elsker at bo i USA og har gjort USA til mit hjem. Jeg elsker også Danmark, og vil altid være dansker, men efter at have opbygget en forretning her, er nationalitetsskiftet af geografiske årsager", udtaler den 47-årige ex-dansker til Eurodressage.  Trods Lars Petersens store succes i USA de seneste år, har det været svært for ham at blive en del af det danske A-hold, idet dette ville kræve deltagelse ved mesterskaber i Europa samt DM på Broholm.  Kilde: Eurodressage  (Arkivfoto: JP-Photo)