Dagens hest i Roskilde.
2014-09-06T17:51:37
Dagens hest i Roskilde blev fundet i store ring under en strålende blå efterårshimmel. Valget faldt på den kun to år gamle Welsh Cob Harvest Mr. Charlie Brown. Harvest Mr. Charlie Brown er efter hingsten Møllegårds Janus og hoppen Miss Unique Af Ferslev. Morfaren er Harvest Noseman.   Harvest Mr. Charlie Brown er ejet af Maja Nielsen fra Borup, der købte ham som et års. Hesten skal bruges til kørsel og evt. ridning hvis det er muligt at finde en dygtig barnerytter der kan håndtere ham som hingst. Maja's håb er at han kan blive godt kåret og på sigt indgå i den danske Welsh avl, men der er mange om buddet.   Harvest Mr. Charlie Brown har gået både bedømmelse og mønstringskonkurrence inden dagens hest bedømmelsen, men selvom han burde være træt var det bestemt ikke til at se på den lille herre. Han udviste masser af gnist og tempo på banen, og det var en træt og lettere forpustet mønstrer vi talte med efter bedømmelsen. Hun udtalte at han er en dejlig pony at arbejde med, og tager alt rigtig pænt. Store Hestedag er kun hans anden gang i byen og han har klaret alt til ug.  