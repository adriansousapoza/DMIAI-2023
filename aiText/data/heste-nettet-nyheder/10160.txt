Vidunderlige Akeem
2013-08-21T18:52:37
Her i tredje del af dagens Grand Prix ved EM i Herning fik vi danskernes darling på banen, skønne Akeem Foldager.   Man er aldrig et sekundt i tvivl om de store kvaliteter hesten besidder, desværre indløb en del fejl i løbet af programmet, særlig galt gik det i galopchangementserierne, hvor der indløb kiks i både etterne og toerne. Heldigvis opnåede ekvipagen også adskillige gange over 8 i både piaff og passage, hvormed Andreas Helgstrand og Akeem Foldager e. Akinos/Loran alligevel formåede at indkassere 72,720 %.  Inden da havde vi fornøjelsen af at gense Romanov e. Rohdiamant/Grundstein II(nu Glock´s Romanov) under Hans Peter Minderhoud. Om man er fan af Romanov eller ej, kommer man ikke udenom hingstens fantastiske fremtoning, og ekvipagen scorede også over 8 for deres piaff og endte med en slutscore på 71,322.   Svenske Minna Telde havde en fin tur på den smukke sorte hingst, 12-årige Santana e. Sandro Hit/Rubinstein. Små fejl indløb, og ekvipagen sluttede med en score på 70,517 %.   Fra England så vi Michael Eilberg med sin smukke skimlede hoppe, Half Moon Delphi e. Dimaggio/West Wall. Hoppen brillierede med en fantastisk trav bevægelse, som også udmyntede sig en elegant og kraftfuld passage. Ekvipagen opnåede 72,264 %.    Andreas Helgstrand og Akeem Foldager (Arkivfoto: JP-Photo)