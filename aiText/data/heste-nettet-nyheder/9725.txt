Tudsegårds heste er terapeuter
2013-02-05T09:31:34
På Tudsegård på Tuse Næs uden for Holbæk med udsigt over Lammefjorden går 9 helt specielle lærere og terapeuter og underviser 10 kursister. Lærerne er 4 store heste, 3 store ponyer og 2 shetlandsponyer. De er en vigtig del af den 2-årige uddannelse til hesteassisteret terapeut der startede i august 2012 og som får nyt hold til august i år.   Kursisterne har indtil nu været af sted på 4 internatkurser og modtaget undervisning i emner indenfor psykologi og terapi. Den teoretiske undervisning har vekslet med praktiske terapeutiske øvelser med de 9 heste. Det er kursisterne selv som lægger krop, følelse og tanke til det terapeutiske arbejde og uddannelsen er således også personlig udvikling for deltagerne.   I udlandet og især i USA har hesteassisteret terapi længe været i stor udvikling og i dag hjælper heste mennesker med vidt forskellige problematikker. Krigsveteraner, udviklingshæmmede, mennesker med autisme, spiseforstyrrelser, depression, angst og stress for blot at nævne nogle få.   "Hesten og dens nervesystem har en positiv terapeutisk indvirkning på os mennesker, populært sagt kan man sige, at vi, når vi er sammen med heste kommer bedre i kontakt med vores krop og vores følelser. Sådan som jeg ser det, er det en vigtig forudsætning for at kunne få et liv i bedre balance og en større følelse af nærvær," fortæller Truels Vallø Bisgaard som er uddannet biologisk traumeterapeut, dyreadfærdsterapeut , tankefeltterapeut og rideterapeut og leder af uddannelsen. På uddannelsen er også gæstelærere; en psykiater, psykoterapeuter og en psykolog med speciale i moderne kropterapi og traumatologi.   "Uddannelsens vigtigste formål er at deltagerne arbejder med deres egen historie og oplever hvad hestene kan hjælpe dem med, ud fra den holdning at jo bedre vi kender os selv, desto bedre vil vi være i stand til at hjælpe andre!"  På http://www.happyhorses.dk kan man finde oplysninger om uddannelsen og kurser på Tudsegård.   Forsidefoto: Arkivfoto, JP-Photo.dk