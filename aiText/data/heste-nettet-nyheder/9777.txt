Catago melder sig som sponsor for DYD-stævnet
2013-03-03T21:26:57
Eldorado med mærkerne Catago, Cavalor, Parisol, Casco og Mercer melder sig nu som ærespræmiesponsor for samtlige klasser ved det første DYD-Danish Youth Dressage stævne, der afvikles på Vilhelmsborg i april måned.   "DYD-stævnerne er et ualmindeligt godt initiativ, som vi gerne vil bakke op om. Det er vigtigt, at holde vores unge ryttere i ridesporten, når deres ponytid er forbi og det, at der nu afholdes stævner direkte målrettet mod netop denne aldersgruppe, synes vi er meget positivt. Nøgleordene for Catago rideudstyr er funktionalitet, design og kvalitet, og jeg er overbevist om, at dette er værdier, som vi deler med alle, der er involveret i DYD - Danish Youth Dressage. Det er derfor med stor fornøjelse, at vi udvælger 55 præmier, som rytterne kan konkurrere om", fortæller Pernille Lausen fra Eldorado. Initiativtagerne bag DYD er meget taknemmelige for sponsoratet. " Eldorado er med til at sende et signal om, at de bakker op om talentudviklingen inden for dansk ungdomsdressur, og det hjælper os som arrangører rigtig meget, at der nu er styr på den del. Nu mangler vi bare at finde en pengesponsor til konceptet, så stævnet kan blive en tilbagevendende begivenhed flere gange årligt for de unge ryttere", fortæller Gerd Røy, som er én af arrangørerne. Allerede nu er der åbent for tilmelding til C-stævnet og flere klasser er tæt på fyldt op. B-stævnet forventes at åbne for tilmelding i løbet af få dage.   Kilde: Pressemeddelse    (arkivfoto: JP-Photo)  