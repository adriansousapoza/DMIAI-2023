Pernille Bigaard ny formand for Dressurudvalget
2012-02-29T22:59:36
Dressurudvalget har fået ny formand med en stærk vision om at udvikle sporten på alle niveauer. Det er udvalgets tidligere formand Pernille Bigaard, som forbundets bestyrelse har valgt til at varetage posten. Udvalget har været uden formand siden marts 2011, hvor tidligere formand Hans-Christian Matthiesen blev valgt til Dansk Ride Forbunds bestyrelse.   Erfaren formand til Dressurudvalget Det er en kvinde med dressuren pulserende i årene, der nu er formand for Dressurudvalget. Pernille Bigaard har redet siden hun var barn og har i dag to heste, som hun rider på middelsvær niveau. Bigaard var i 2005 - 2007 formand for Holte Rideklub, inden hun blev formand for Dressurudvalget - en post hun bestred frem til 2009. Nu er hun klar til at tage tøjlerne igen:   "En absolut mærkesag for mig er, at udvikle og udbrede dressursporten på alle niveauer. Det kræver, at vi arbejder målrettet på at sikre gode ride- og stævnemuligheder for alle. Derfor skal vi styrke samarbejdet og dialogen med klubberne, for det er også her, vi henter ryttere, dommere og øvrige officials - derfor skal vi hjælpe klubberne, så meget som vi kan", siger Pernille Bigaard.   Pernille Bigaard er 58 år og gift, bor i Hellerup og er partner og advokat hos Plesner.   Dansk Ride Forbunds Dressurudvalg Dressurudvalget består af frivillige personer, som er på valg hvert andet år. I tæt samarbejde med administrationen skal Dressurudvalget være drivkraften i både den nutidige og fremtidige udvikling af dressursporten i Danmark. Opgaverne er bl.a.:   ? Uddannelse, efteruddannelse samt videreuddannelse af officials. ? Kvalitetsudviklingsprojekter, herunder forbundets fokusområder. ? Reglementet - kontinuerlige justeringer og udvikling. ? Stævnetilrettelæggelse og -afvikling for ponyer og heste, herunder et tæt samarbejde med de stævnearrangerende klubber omkring kvalitetsudvikling, propositioner m.v. ? Sponsorer - udvikling af koncepter, turneringer, cups m.v. ? Dressurryttere/-heste fra bredde/basisniveau til eliteniveau. ? Dressurrelaterede emner og problematikker. ? Hestevelfærd ? Rådgivning/sparring til bestyrelsen, andre udvalg, distrikter, ryttere o.a. interessenter.   Kilde: DRF