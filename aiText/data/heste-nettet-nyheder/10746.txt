Shannon Ketterlee vinder af U21
2014-06-02T23:07:33
Ingen kom fejlfrit gennem alle runder, og der måtte omspringning til om sølv og bronze.   Der blev vendt op ned på det hele, da finalen i Jyske Bank DRF-mesterskab blev afgjort ved DM-stævnet hos Schou Absolute Horses på Tågerup ved Kolding. 18 ryttere var til start i finalen og af dem var seks fejlfrie i kvalifikationen. 15 stillede op i anden runde. Men ikke en eneste formåede at ride fejlfrit hele vejen igennem.   Shannon Ketterle på Bonaire vandt med en tidsfejl, hun havde med fra kvalifikationen og to nulrunder i finalen.   Fire ryttere stod efter anden runde af finalen med fire fejl og skulle i omspringning om sølv- og bronzemedaljen. Sølvet gik til Mathias Nørheden Johansen på Tripoli, der havde fire fejl med fra kvalifikationen og to nulrunder i finalen. Han fik fire fejl i omspringningen i tiden 41,78 - det gav ham sølvmedaljen. Julie Mailand Hansen på Coolmann havde nul fejl frem til anden runde af finalen, hvor hun fik fire fejl, så efter at have ligget til guld måtte hun i omspringning, og med en nedrivning og tiden 47,48 blev det til bronze. Fjerdepladsen fik Mie Daugaard Reimer på Loriot. Hun vandt kvalifikationen, men fik et stop i første finalerunde, men det lykkedes hende at holde sig inden for tiden. I anden finalerunde var hun fejlfri, men hun satsede så voldsomt i omspringningen, at hun endte med at opgive. Så det blev til fjerdepladsen.   På delt femteplads kom Gitte Dahl på Conan og sidste års vinder Camilla Fliedner Ernst på Carré. Nummer syv blev Julia C. Voss på Contendra, nummer otte Michelle L. Westergaard på Webster Lady, nummer ni Isabel Jasmin Kristoffersen på Beckham Røntved og nummer ti Renee Ulvsbjerg på Cosima.    En glad vinder, Shannon Ketterle, omgivet af til venstre Mathias Nørheden Johansen, sølv, og Julie Meiland Hansen, bronze.    Helle Nærø fra Jyske Bank overrækker præmier i Jyske Bank DRF-mesterskabet for U21.  