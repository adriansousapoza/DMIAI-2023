Katja Berg køber ny tophest
2012-03-18T19:14:09
Individuel nordisk og dansk mester i military, Katja Berg, der blandt andet i 2010 havde stor succes på Holsterner-hoppen Corvette Imperial (e. Cascadeur/Calimero), har nu fået endnu en tophest i stalden.   Det drejer sig om den 9-årige vallak Proximate Wizzard (e. Heslegård's Platin/Waldesee). Den tidligere ejer, Mette Svarre Christiansen, har haft Proximate i mange år og redet ham frem til flere flotte placeringer i 1* militaryklasser.  Katja fortæller: "Jeg købte Corvette i 2007 og som gymnasieelev var det en meget hård tid rent økonomisk at finansiere min ridning på så højt et niveau. Men resultaterne viste sig med guld i både DM og NM i 2010 og det har været hele sliddet værd.   Corvette er ikke helt ung mere, og med kun en hest i topklassen, er risikoen for at en lille skade kan ødelægge en hel sæson, alt for stor. Så jeg har arbejdet 60-80 timer om ugen i mit sabbatår, for at få råd til at købe endnu en topklassehest. Jeg har igennem året kigget på heste flere steder i udlandet, men valget faldt til sidst på Proximate, som jeg har meget store forventninger til. Jeg ser nu frem til en meget travl sæson 2012, hvor mine mål er DM og NM på Proximate, og som højdepunkt forhåbentlig Young Rider EM på Corvette. EM bliver i år afholdt i Malmö til august. Uden mine sponsorer, bl.a. Hørsholm Hestepraksis, Heri Ride udstyr i Lynge samt beslagsmed Lasse Tangrild, ville dette dog slet ikke være muligt."     Allerede denne weekend drager Katja med begge sine heste til military-landsholdets første samling i Tyskland. Den første stævnestart ligger derefter d. 25. marts i Grossenwiehe ligeledes i Tyskland, mens årets først store opgave for Katja bliver at ride EM-kvalifikation på Corvette til det internationale militarystævne d. 20-22 April i Löningen, Tyskland.   