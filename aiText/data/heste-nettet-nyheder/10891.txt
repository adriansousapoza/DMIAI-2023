De attraktive DM-titler i dressur for Juniorer & Youngriders erhverves på Sjælland!
2014-08-04T14:55:05
I det smukke Vestsjælland i Ringsted, tæt på Haraldsted Sø ude på landet og alligevel tæt på byens centrum, afholdes der igen i år landsstævne i dressur i weekenden 22.-24. august.   Det er Ringsted Sports Rideklub som atter har æren af, at byde ryttere, trænere, sponsorer og publikum velkommen. Udover Danmarksmesterskaberne i dressur for henholdsvis Juniorer & Youngriders, vil det også være muligt at se ekvipager dyste i klasser fra MB niveau og op til Grand Prix.   Ryttere fra hele landet vil være at finde på stævnepladsen hvor konkurrencerne starter fredag morgen og slutter søndag eftermiddag.   Stævnet vil som altid blive afviklet på Team CABE´s smukke ridecenter som er beliggende på Ejlstrupvej 120-121, 4100 Ringsted.   Ridecentret er udover dressurstævner fra D- og op til B-stævner også kendt for at være kåringernes tilholdssted idet, Team CABE i en årrække har lagt faciliteter til ved de fleste avlsforbunds arrangementer. Følskuer, hoppekåringer, hingstekåringer og shows afholdes årligt på ridecentret som råder over dejligt lyst 20 x 60 ridehal, 20 x 40 ridehal, 2 styks 20 x 40 ridebaner samt 1 20 x 60 ridebane. Derudover råder ridecentret over en smuk græsspringbane som oftes tages i brug ved sommerens kåringer og shows, og som her ved landsstævnet i dressur bruges som standplads. Her vil det blandt andet være muligt at erhverve sig kvalitetsrideudstyr til gode priser. Som besøgende, om man er rytter, træner, sponsor eller publikum tilbydes p-pladser tæt på rideklubbens faciliteter, ligesom det er muligt for de overnattende ryttere og trænere at campere på området. Under stævnet vil der som altid være mulighed for at nyde mad og drikke fra klubbens cafeteria udendørs som indendørs. Og som altid vil rideklubben byde på mad fra grillen såfremt vejret tillader det. Dansk dressurridning er i en rivende udvikling, og det gælder i særdeleshed også de unge dressurtalenter på Junior & Youngrider niveau. De gør det suverænt godt både nationalt og internationalt og i weekenden 22.-24. august dyster de om, den prestigefyldte titel, nemlig DANMARKSMESTER 2014.   Sæt derfor x i kalenderen og kom og vær med til at give disse fantastiske ryttere et uforglemmeligt dressurstævne. De fortjener om nogen al den opbakning du som publikum kan give dem - og der vil som ALTID være FRI entre alle dage!     