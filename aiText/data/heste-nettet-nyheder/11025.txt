Dopingdom til Sys Pilegaard til NM for islandske heste   Reportage
2014-10-12T19:41:16
Dansk islandsheste forening udsendte den 25. august en pressemeddelelse via deres hjemmeside og Facebook side om, at der ved kåringen under de nordiske mesterskaber i Herning blev udtaget en blod-prøve på hesten Hörður frá Blesastöðum, som blev fremstillet af træner Sys Pilegaard. Analysen af A-prøven viste et indhold af det forbudte stof Lidokain. Sys Pilegaards behandlende dyrlæge har bekræftet, at Lidokain er et lokal-bedøvende stof, som dog ikke er præstationsfremmende.   Dog blev der som følge af den positive blodprøve aflagt et uanmeldt staldbesøg hos Sys Pilegaard den 20. august 2014. Staldbesøget blev udført af medarbejder Peter Stenå fra Dansk Travsports Centralforbund (DTC) og sekretariatschef i Dansk Islandsheste (DI)Forening Max Adelsbøll.   DTC varetager de danske dopingprøver i en stor del af den danske hestebranche, og har kontakten til det akkrediterede svenske analyselaboratorie. Staldbesøget havde til hensigt at gennemgå staldens rutiner omkring medicin-håndtering, herunder journalføring, tilbageholdelsessedler, hestepas og så videre.   Sys Pilegaard var netop rejst nogle dage til Tyskland, og var derfor ikke hjemme under staldbesøget, men fik overbragt beskeden pr. telefon. Hun var uforstående overfor, hvordan stoffet - som hun i første omgang ikke fik oplyst - kunne findes i hendes hest, men kom senere med en mulig og sandsynlig forklaring. Sys udtalte: "Da jeg fik beskeden om fundet af et forbudt stof i Hörður frá Blesastöðum, blev jeg meget chokeret. Jeg har ikke nogensinde haft til hensigt at dope min hest eller gøre ting, som kunne øge dens præstationer ved hjælp af ulovlige midler. Jeg har helt uden at tænke mig om og i ren dumhed brugt en mundsalve til Hörður frá Blesastöðum, som var ordineret til en anden hest - helt uden at tænke på, at den salve kunne indeholde ulovlige stoffer. Jeg beklager meget det skete, men tager det fulde ansvar. "   Sys har fra starten af samarbejdet med DI med henblik på at få sagen fuldt opklaret og har tilkendegivet, at hun ikke ønskede at få foretaget en kontrolanalyse af B-prøven.   Pga. af resultatet af dopingtesten har Avlskomiteen behandlet sagen om Hörður frá Blesastöðum og Avlskomiteen har idømt Sys Pilegaard seks måneders karantæne fra alle arrangementer under FEIF´s regelsæt. Karantænen udløber d. 26. februar 2015. Sys Pilegaard er desuden idømt en bøde på 2.000 schweizerfranc. Kåringsresultatet for Hörður frá Blesastöðum er annulleret. Sys Pilegaard har ikke ønsket at anke dommen.   Foto: DI - Kari Baklund - Sys Pilegaard og Hördur