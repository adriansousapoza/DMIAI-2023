Nordisk Mesterskab i kørsel med hest og vogn til Vendsyssel i 2013 
2012-05-18T07:45:01
Vendsyssel Køreforening (VK) har været så heldige at få tildelt Nordisk Mesterskab i kørsel med hest og vogn i 2013. Stævnet skal afholdes 10.-14. Juli 2013 på de smukke baner ved Holtegaard i Dronninglund.   Nordisk Mesterskab afholdes i følgende klasser: Enspænder hest, tospand hest, enspænder pony, tospand pony og en juniorklasse. I konkurrencen om hvert mesterskab indgår der 3 discipliner: Dressur, maraton og forhindringskørsel. VK forventer en stævnedeltagelse på godt 60 kuske og 100 heste fra henholdsvis Danmark, Norge, Sverige og Finland. De respektive køreforbund udtager landsholdene til holdkonkurrencen, men individuelt kan alle kuske, som har opfyldt kvalifikationskravene, deltage. VK er en meget aktiv konkurrenceklub, og forventer selv at kunne stille med flere ekvipager i de fleste klasser. Der har allerede været afholdt kick-off møde mellem stævnets styregruppe og FEI-overdommer, Pia Skar, hvor de overordnede rammer for stævnet er blevet lagt. Her i foråret 2012 følger så en masse praktisk arbejde med at få anlagt både nye dressurbaner og maratonforhindringer i samarbejde med stævnets FEI-banebygger. De nye anlæg vil blive lagt i forbindelse med de eksisterende, så publikum vil få et rigtigt godt udsyn til de mange spektakulære forhindringer. Vendsyssel Køreforening glæder sig meget til stævnet og der er stor opbakning fra alle foreningens medlemmer til at gøre stævnet til en succes.  Læs mere om stævnet på VK's hjemmeside.   Beskrivelse af disciplinerne: Dressur: Har til formål at vise hestenes / ponyernes gangarter, smidighed og styrbarhed. Kusken vurderes for sin kørestil med nøjagtighed ved udførelsen af øvelserne og herredømmet over spandet. I dressur køres efter fastlagte dressurprogrammer, som er beskrevet i FEI-reglementet, og som har en stigende sværhedsgrad. Et dressurprogram kan sammenlignes med en gymnastikopvisning eller en ballet - det er yndefuldt og samtidigt kraftfuldt. Maraton: Kan sammenlignes med at køre rally, cross eller orienteringsløb i bil. Den hestevogn som bruges er en forholdsvis lille vogn, ca. 1,25 m bred, ca. 2 m lang og med en vægt på ca. 350-400 kg. Vognen har et lavt tyngdepunkt og er utrolig manøvredygtig i de skarpe sving. Maratonen er delt op i etaper, som skal køres på bestemte tider, med strafpoint hvis man kører for hurtigt eller for langsomt. I den sidste etape er der lavet op til otte forhindringer, som skal køres igennem på tid (en form for agilitybane for hest). Det er normalt her publikum står, da der her også kan være en vandgrav (som i Hubertusjagten).  Forhindringskørsel: Nu da den fysiske del er overstået, skal det vises, at hesten ikke er overanstrengt og har muskulaturen fyldt med mælkesyre. Der skal gennemkøres en bane med ca. 20 porte. Portene består af to kegler med bolde på toppen. Afstanden mellem keglerne er 20 cm mere end vognbredden. Det giver kun 10 cm luft på hver side af vognen. Dette kræver at kusken har styr på nerverne og friske, styrbare heste for at kunne gennemkøre banen på tid og uden strafpoint. Her er det som i cykelsportens enkeltstart: Man starter i rækkefølge efter placering med de bedste til sidst.  Finn Qvist, dansk mester i 2-spand hest 2008 kører for Vendsyssel.  Mona Andersen, DM-deltager i 2-spand pony I, kører for Vendsyssel.