Danmark vært for verdenskonference
2014-08-01T19:05:11
Danmark er rammen for den 10. internationale ISES hestekonference i dagene 7-9. august 2014. Der er sammensat et spændende program om stress hos heste, indlæring og træning, hvor et hav af internationale eksperter vil deltage og fremlægge deres seneste forskning. Heste-Nettet rapporterer direkte fra konferencen.   Jylland trækker udenlandske eksperter til Danmark, der selv er langt fremme i forskningen indenfor bl.a. adfærdsområdet, er vært for den 10. internationale ISES konference, der afholdes i Jylland i dagene fra den 7-9. august 2014.   Vingsted Centeret, i Bredsten mellem Vejle og Billund, danner rammen for konferencen, der vil trække eksperter ind fra hele verden. I tre dage vil eksperterne fremlægge og drøfte de seneste forskningsresultater under emnerne, stresspåvirkninger af heste, indlæring og træning.   Der deltager i alt ca. 300 delegerede fra det nære og fjerne ind- og udland på konferencen.   Stor alsidighed i programmet Emnerne under overskriften 'Stress hos heste', vil på konferencen inkludere 6 plenum diskussioner, 29 verbale præsentationer, samt 57 oplag om læring og træning, under følgende 3 hovedtemaer:   Tema 1: Fortolkning af hestes stressrespons Tema 2: Læring og kognition Tema 3: Bæredygtig træning og ridning   Konferencen, vil foruden de meget videnskabelige indlæg og diskussioner, som noget nyt, også have en eftermiddag med praktiske indslag af ikke teoretisk karakter - men man kan sige - teori anvendt i praksis.   For de konferencedeltagere, der ankommer tidligt, er der dagen inden selve konferencen, planlagt en udflugtsdag til besigtigelse af og rundvisning på det nærtliggende Stutteri Blue Hors.   Deltagerne kan derfor se frem til et meget spændende og alsidigt program for de 3-4 dage konferencen varer.   Prominente gæster Blandt deltagerne, findes en række prominente hovedindlægsholdere, bl.a. den kendte Australske adfærdsforsker og forfatter til flere bøger om hesteadfærd professor Andrew Mclean, som bl.a.har et indlæg, med den spændende titel 'Objektivitet i dressurbedømmelser: Nye horisonter der rejser sig fra læringsteori'.   Sebastian McBride, fra Cambridge University, der har en baggrund indenfor neurologi, deltager med et indlæg om stress påvirkninger af hesten, der ser på, hvilke konsekvenser det har for hestens læring og træning.,   Arno Lindner, fra Arbeitsgruppe Pferd, Tyskland, har et indlæg med efterfølgende diskussion om bæredygtig ridning: hvordan man korrekt forbereder heste til sportsaktiviteter.   Vores egne nationale forskere, Jan Ladewig, Mette S. Herskin, Jens Malmkvist med flere, kommer også med interessante indlæg og adfærdsforsker Janne Winther Christensen er co-chairman for konferencen.   Prinsesse Benedikte er protektor for konferencen.   Praktisk islæt Som noget nyt, byder konferencen også på et praktisk indslag, som en del af selve hovedarrangementet, nemlig et besøg om lørdagen til Billund rideskole (BIS), hvor konferencedeltagerne i praksis kan få demonstreret faldteknikker, uddannelse af ponyryttere, akademisk ridning, samt et indslag med Susan Kjærgaard om træning af springheste, hvor man undgår at aktivere hestens flugtinstinkt.   Hvad er ISES? ISES er forkortelsen for den internationale forsknings- og videnskabsorganisation indenfor hestesportsdisciplinerne 'International Society for Equitation Science'. Organisationen har til formål at fremme og opmuntre forskning og anvendelsen heraf, med det formål at forbedre velfærden af heste i deres omgang med mennesker og i sporten.   Missionen for ISES omfatter både frembringelse af og udbredelse af videnskabelige forskningsresultater, når det gælder den praktiske anvendelse af heste som rideheste, men ISES stiller også deres viden til rådighed som ekspertpanel for nationale styrelser og organisationer, der har brug for ekspertrådgivning på området. Desuden er organisationen en platform for, at forskere på tværs af landegrænser kan udveksle resultater og igangsætte nye tværgående forskningsprojekter til gavn for hestes velfærd.   Heste-Nettet dækker konferencen Heste-Nettet er med som deltager på konferencen. Vi vil dække selve begivenheden, der løber af staben over weekenden den 7-9. august, ligesom vi i ugerne efterfølgende, vil bringe artikler her på nyhedssiden, omhandlende nogle de mest interessante forskningsresultater, der vil blive fremlagt på konferencen.   Hvis du vil vide mere om konferencen kan du klikke dig frem til konferencens hjemmeside her     