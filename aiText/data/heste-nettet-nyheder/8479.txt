I kulde og slud skal eleverne ud 
2012-01-21T14:05:21
  Bredballegård By Night: Onsdag d. 18. januar trodsede elever fra Jordbrugets UddannelsesCenter Århus kulde og regn med mad fra bål og overnatning på gården Bredballegård ved Mårslet.   Som noget nyt var samtlige nystartede elever på grundforløbet på JU Århus inviteret til socialt/fagligt ryste-sammen-arrangement, det såkaldte Bredballegård By Night, på Bredballegård, en afdeling under JU Århus. Tidligere var det kun for de elever, der hørte til på gården. Så det var omkring 150 unge, der onsdag troppede op på gården - parate til at løse praktiske og teoretiske opgaver, madlavning, natløb og socialt samvær til den lyse morgen. Og selvom vejret stod på regn og temperaturer lige over frysepunktet, kom der ikke en eneste klage fra eleverne.   Dagen starter med en række opgaver, som eleverne skal løse inddelt i hold. Opgaverne er samtidig forberedelser til aftenens middag. Et hold sørger for indkøb, et andet for at udgrave bålplads og jordovn til bagte kartofler, et tredje ælter snobrødsdej og så videre. Desuden skal alle hold igennem to teoretiske prøver i plantelære og biologi. Og heller ikke her er der nogen klager at hente. "Men hvad skal fx en kommende dyrepasser dog med plantelære. Er det ikke kun interessant for gartnereleverne?", kunne man spørge. Og det vil Mimi Packert gerne svare på:   "Jeg synes, at nogle af spørgsmålene var lidt svære, men det er vigtigt at have plantelære, så jeg fx ved hvilken slags planter, der kan være giftige for dyrene og som skal fjernes fra folden," forklarer den 17-årige elev på grundforløb til dyrepasser på hestelinjen.   Mimi Packert fortæller desuden, at hun glæder sig meget til aftenens arrangement, for hun vil gerne lære lidt flere af de nye skolekammerater at kende, og selv det bebudede regnvejr skræmmer hende ikke.   Med alle opgaver veloverstået nærmer middagen sig. Den står på svin, okse og kalkun grillet i olietønder, kartofler bagt i jordovn og salat. Regnvejret betyder, at middagen serveres i den store maskinhal, der senere på aftenen også skal tjene som natlogi for elever - og et par af de traktorer, der ikke kan stå ude i vinternatten.      Under middagen kommer et par repræsentanter fra LandboUngdom på besøg. De fortæller flokken af elever om diverse faglige og sociale arrangementer i lokalområdet. Mange af eleverne er kommet langt hjemmefra, og flere af dem er meget unge, så for dem kan fællesskabet i LandboUngdom betyde alverden.   landboUngdom er også medarrangør af det natløb, der skydes i gang efter middagen. Fordelt på nye hold skal eleverne nu igen ud i kulden og løse opgaver, der stiller krav til samarbejdet. Regnen er drevet over, men har dog sørget for, at der vitterligt er en å ved LandboUngdoms forhindringsbane "kom over åen".   Trætte, våde, mudrede, men glade elever kan nu bruge resten af aftenen på at sidde ved bålet og lære hinanden lidt bedre at kende over en pind med snobrød og tænke på de varme soveposer, der venter på gulvet i maskinhallen.