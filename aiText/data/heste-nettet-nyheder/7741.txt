Dressurarena på rekordtid
2011-05-26T11:57:42
Allerede før de sidste heste og ryttere havde forladt Bernstorffsparken efter søndagens Grand Prix springningen, påbegyndtes det omfattende arbejde for arrangørerne bag First Horse Grand Prix med at at omdanne stævnepladsen til det kommende CDI3* dressurstævne som starter fredag morgen kl. 8.00. Således byder den kommende weekend på et gensyn med alle landets allerbedste dressurryttere, heriblandt Andreas Helgstrand, Nathalie zu Sayn-Wittgenstein, Anne van Olst og Sune Hansen. Desværre har Anne Troensegaard måtte melde fra på Seduc, da vallakken har haft lidt ømhed i ryggen. Udover Danmark, kan publikum glæde sig til at se dressurryttere fra 10 nationer repræsenteret i både stor og lille tur. Desuden afholdes der 2 ponyklasser, hvor nogle af landets bedste ponyryttere blandt andet skal dyste i en kür. Allerede nu står dressurbanen færdig efter en kæmpe arbejde fra teamet bag Nosto, der i lighed med 2010 har stået for at anlægge banen. - "Det har været et kæmpe planlægningsarbejde", fortæller Ulla Stolling fra Nosto, -"det er den bane vi har haft kortest tid til at anlægge, men heldigvis har alt klappet helt efter planen, og banen mangler nu kun at blive rettet af, vandet op for at stå helt parat til imorgen tidlig - så for vores skyld må regnvejret godt fortsætte lidt endnu". : Pressemeddelse