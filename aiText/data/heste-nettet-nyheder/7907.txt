Dansk medaljehøst ved European National Team Cup
2011-07-20T08:44:42
I dagene fra d. 15. - 17. juli blev der i Belgien afholdt European National Team Cup 2011, både for senior- og ungdomslandshold fra otte nationer i Europa.  Danmark stillede med et suverænt A-landshold bestående af John Sommersøe, Lotte Merrild, Camilla Wonge og Maria Gandløse. Holdet bestod som udgangspunkt af fem ryttere, men inden rejsen blev holdet skåret ned til fire pga. en skadet hest. Så oddsene var ikke store da holdet ankom til Ranst i Belgien ugen før stævnet.  På trods af dette kæmpede de fire ryttere til deres yderste, specielt Maria Gandløse med den 7-årige hoppe GW Bostons Destene formåede at samle mange point til Danmark idet de hele fire gange endte med Guld om halsen og tre gange stod med sølvet.  Der var hård konkurrence, især Schweitz og Belgien lagde hurtigt afstand til de resterende lande, men Danmark kæmpede hårdt mod Holland om bronzemedaljen. Det var først i de sidste minutter at afgørelsen faldt, Maria Gandløse endte med to Guldmedaljer om halsen, John Sommersøe med en 5. og en 6. plads og Lotte Merrild med en 6. og en 7. plads, alle i Disciplinen Western Pleasure. Hele holdet kunne nyde tonerne af den danske nationalsang, mens de samtidig kunne glæde sig over at brozemedaljen til holdets samlede præstation var i hus.  Maria Gandløse blev stævnets andenmest vindende rytter, kun slået med få point af Tanja Horak fra Schweiz. Så danskerne kan roligt være tilfredse med indsatsen.  Europa Cuppen afholdes hvert andet år, forskellige steder i Europa. Næste gang håber landsholdet på at sende et endnu stærkere hold, og de håber selvfølgelig på en masse opbakning i form af sponsorer mm. 