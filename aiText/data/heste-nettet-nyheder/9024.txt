Anne Vindeløv ny Danmarksmester
2012-06-10T12:31:15
Med den altid lynhurtige Aagaarden's Elina kunne Anne Vindeløv ride sig til sejren i Danmarksmesterskabet for Children-ryttere med en suveræn tid i omspringningen.   Hele 5 ryttere kom til dagens finalerunder med 0 fejl og 3 af dem holdt tavlen ren helt frem til omspringningen. På Optimale (Holst. e. Candillo/Landlord) kunne Thomas Kolborg Johansen ride en fejlfri omspringning i tiden 46,33, men speedspecialisten Aagaarden's Elina (DV e. Concorde/A'Khan Z opdrætter Christoffer Aagaard Melson) er ikke til at slå i en omspringning og med Anne Vindeløv i sadlen, kunne sølvmedaljehoppen i dag vinde guld i tiden 43,81. Anne Vindeløv her på Eskador-Star under DM 2011. Arkivfoto: Tine Kronborg Andersen, http://www.tinek-foto.dk   Konstantin Deeken Künnemann og Ingelise's Chili (DV e. Crelido/Fanal Prydsholm opdrætter Ann Rysgaard) var tæt ved at slå Anne og Elinas tid, men uret stoppede på 43,84 og med et enkelt nedslag, blev det i stedet for sølv til bronze. Thomas Kolborg Johansen vandt dermed sølv.   Titelholderen fra sidste år, Helena Eva Blach red sig ind på 4. pladsen med et enkelt nedslag i dagens første runde på den kårede hingst MB Aagaarden's Heartland (DV e. Heartbeat/A'Khan Z opdrætter Stutteri Aagaard v/Hanne Aagaard) som i øvrigt er en bror til den guldvindende hest Aagaarden's Elina.  