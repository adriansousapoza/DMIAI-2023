Dygtige juniorer giver de voksne baghjul
2013-07-06T21:04:28
Køresporten er ikke kun for gamle mænd med tunge heste. Køresporten er bestemt også for friske juniorer med rappe ponyer.  I det Midt- og Nordjyske træner og konkurrerer en håndfuld superdygtige og målrettede børn og unge kuske med hinanden. Signe Kruse Johansen på 7 år, Magnus Qvist og Elisa Stetkær på 11 år, Mikkel Kruse Johansen på 15 år samt Maja Bloch på 18 år er ikke bare konkurrenter på stævnepladserne men også træningskammerater. Toppen af køresporten er ikke bred hos juniorerne og derfor finder de unge sammen - og give deres voksne konkurrenter baghjul!  Både Signe, Magnus, Mikkel og Maja kører landsstævner, Elisa derimod har først for nyligt skiftet sadlen på sin pony ud med en vogn, men går ikke ad vejen for at køre med til træningsstævner og samlinger med de andre.  Signe og Mikkel har deres ponyer hjemme på gården. Signe kører med den søde sorte shetlandspony Mosbækmindes Dukhan, som hun har overtaget fra storebror Mikkel. Dukhan var med til at vinde Dansk Mesterskab for kat. II og III ponyer sammen med Mikkel og en makker i 2012, så Dukhan er en rutineret herre. Mikkel, der er regerende dansk mester (senior) for kat. II og III ponyer, kører nu med den meget rutinerede tyske kat. I sportspony Leo, som Mikkel har haft siden efteråret 2012. Magnus' pony Coco-Star er ikke helt så rutineret, men en stabil og god makker for Magnus. Coco-Star står opstaldet hos Magnus' farmor og farfar ved Hadsund, hvor han kommer flere gange ugentligt for at træne. Maja kører med 2-spand pony III henholdsvis Zafir og Joe, som hun træner hjemme på gården ved Skjern. Maja deltog i 2012 i DM for juniorer, hvor hun opnåede en flot 2. plads. Elisa har sin pony Quid hjemme på gården ved Vodskov. Hun bor tæt på Kørecenter Holtegaard, hvor det meste af træningen forgår. Elisas ben er for nyligt blevet for lange til at ride den lille kategori III krydsningspony, men de har masser af erfaring fra ridestævner bag sig, i både dressur, spring og ponygames, hvor ekvipagen var med til at vinde distriktsmesterskab i 2011 og deltog i Landsfinalerne i Ponygames på Vilhelmsborg i både 2011 og 2012.  De fem unge trænes alle af Finn Qvist, der også er farfar til Magnus. Lørdag den 15. juni mødtes de unge kuske hos Signe og Mikkel i Randers. Der blev både hygget, trænet dressur og kørt derby/maratonforhindringer med gode råd fra Finn og masser af applaus fra de fremmødte publikummer. Til de Nordiske Mesterskaber i kørsel med Hest og Vogn, der afholdes den 10. til den 14. juli på Kørecenter Holtegaard ved Hjallerup vil alle 5 unge være at finde. Mikkel starter i juniorklassen til NM, som den mest rutinerede kusk i gruppen. Signe og Magnus er lidt for unge til at starte NM, så de høster masser af rutine ved at starte i den nationale børneklasse, der afvikles samtidig med det store mesterskab og på de samme baner. Elisa og Maja vil også være at finde på Holtegaard hele ugen blandt den store hjælperskare. Mon ikke de to piger vil være blandt de mest entusiastiske heppere, når deres kammerater kører på banen.  Læs mere om Nordisk Mesterskab i Kørsel med Hest og Vogn på Vendsyssel Køreforenings hjemmeside.   Billed 1: Mikkel og Leo til Juniortræf. Fotograf: Maja Bloch    Billed 2: Signe og Dukhan til Juniortræf. Fotograf: Elisabeth Stetkær    Billed 3: Magnus og Coco-Star til træningsstævne på Kørecenter Holtegaard. Fotograf: Elisa Stetkær    Billed 4: Elisa og Quid til træningsstævne på Kørecenter Holtegaard. Fotograf: Mark Flensted Stetkær    Billed 5: Maja med Zafir og Joe til Juniortræf. Fotograf: Elisabeth Stetkær