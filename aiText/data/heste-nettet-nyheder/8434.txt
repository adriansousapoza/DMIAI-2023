Ny sponsor til Copenhagen Cup 2012
2012-01-06T12:48:03
Charlottenlund Travbane har allerede nu indgået aftale med en hovedsponsor for Copenhagen Cup 2012. Sponsoren er det nye firma Equsana.   »Sponsoratet af Copenhagen Cup ligger godt i tråd med vores holdninger til professionalisme og kvalitet,« siger Jacob Helt Jessen, markedschef i Equsana, om aftalen med Charlottenlund Travbane. »Med sponsoratet forventer vi mere synlighed inden for travhesteverden og at brande vores nye firma. Vi har ikke haft så stor en markedsandel blandt de større hestehold og de professionelle trænere, og det er målet med sponsoratet at øge den andel,« forklarer Jacob Helt Jessen,   Navnet Equsana dækker over tre brands, der nu er gået sammen og har til huse på Axelborg i København hos Dansk Landbrugs Grovvareselskab, DLG, som Equsana er et datterselskab af. De tre brands er Dansk Hestefoder fra A/S Tjørnehøj Mølle, Dangrønt og Vitfoss, der producerer foder til heste. Equsana har 65 butikker over hele landet.   »Vi glæder os til samarbejdet med Equsana, og vi vil gøre alt for at give publikum en fantastisk oplevelse til Equsana Copenhagen Cup 2012. I begyndelsen af det nye år (2012; Red.) kan vi fortælle meget mere om aftalen,« siger Nicolai Kaas, der er nyudnævnt direktør på Charlottenlund Travbane, og fortsætter: »Det er også med stor fornøjelse, at vi kan fastholde Broline på samme sponsorniveau, da Broline er blevet navnesponsor for selve Grand Cirquit-løbet på Copenhagen Cup-dagen.«   Copenhagen Cup er Danmarks største internationale travløb og finder sted søndag 10. juni 2012.   Læs mere om Equsana på hjemmesiden (der er under opbygning) HER.   (Kilde: Hestesportens Medier)    