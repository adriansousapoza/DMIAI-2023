Atterupgaards Seebach 4-års dressurfløjhingst
2014-03-09T13:22:52
  Det blev Atterupgaards Seebach e. Sandro Hit/Caprimond, der tog fløjen i 4-års holdet og da han tillige er danskavlet modtog Atterupgaard også Åge Ravns Vandrepokal for opdrættet af dette års bedste danskavlede 4-års hingst. Seebach er en utrolig flot højstillet model med en impossant galop, der er trukket på en meget succesfuld hoppelinje. Hingsten blev tildelt opdrættermedalje i sølv. Under kåringen her i Herning var der også besøg fra kåringskommissionen fra det tyske oldenburgerforbund, der ligeledes kårede hingsten.    Atterupgårds Seebach (Foto: JP-Foto.dk)     Der var også sølvmedalje til Jane Gry Haugum, Fredericia, for opdrættet af den særdeles velfungerende og storrammede Vincent Maranello e. Blue Hors Zack/Blue Hors Future Cup fra Helgstrand Dressage. Hingsten, der blev fremvist af Andreas selv, viste stort potentiale og absolut internationalt format.    Vincent Maranello (Foto: JP-foto.dk)   Der var opdrættermedajler i bronze til sidste års fløjhingst Blue Hors Zee Me Blue e. Blue Hors Zack/Blue Hors Don Schufro (opdr. Louise Ringsbo, Glamsbjerg) fra Blue Hors, samt til Zodiac e. Blue Hors Zack/De Noir (opdr. Marie Østlund, Nykøbing M) fra Katrinelund.  