Gode danske resultater i Falsterbo!
2017-07-10T23:51:50
Stævnet er i fuld gang til Falsterbo Horse Show 2017! Til stævnet findes der nogle klasser for de knap så rutinerede ryttere, men særligt de knap så rutinerede heste har særligt meget fokus i løbet af denne uge. Der er naturligvis tale om de unge heste, hvor de danske heste allerede har leveret rigtig gode resultater.   7 års championatet startede allerede i lørdags. Her lykkedes det kun en dansk rytter at ride fejlfrit, og det var Karen Møller Rohde med Cornettino Ask e. Cornet's Stern/Chacco-Blue. Det var en præstation hun lykkedes med, sammen med 17 andre svenskere. I klassen var yderligere to danskere til start - det var Jennifer Pedesen med Diego de Semilly e. Diarado/Colman og Lars Birkedal med Diamant de Solitaire e. Diamant de Revel/Rafaelli Z. Desværre blev det for dem begge til 4 fejl på den svære bane. I går søndag var 2. kval til finalen for 7 års hestene. Her lykkedes det endnu engang Karen Møller Rohde at ride fejlfrit, hvilket gav dem en samlet 4. plads over de to runder (en 7. plads i selve søndagens runde). Det betyder, at Karen sammen med kun 4 andre svenskere er dobbelt nul og direkte med ind i finalen. Jennifer lykkedes også at ride fejlfrit i søndagens runde, hvilket betyd at de også fik kvalificeret sig til finalen. Lars Birkedal fik desværre 8 fejl i søndagens runde. Se det samlede resultat HER. Det er de bedste 11 ekvipager der går videre til finalen.    I dag blev det tid til 1. kval for både 5- og 6 års hestene. Når hestene kommer til start i Falsterbo, er det muligt man ind i mellem støder på en hest, hvor man tænker den er da for gammel til at gå 5 års. Men til championatet i Falsterbo har man den regel, at hvis en hoppe har fået føl, så må den gerne gå et niveau lavere - dvs. en 6 års hoppe, der har fået føl, må starte 5 års championatet. I alt lykkedes det 46 ryttere ud af 125 at ride banen fejlfrit igennem. Heraf var 3 danskere, og det var Pernille Tribler med Cappuccino PR e. Comint Cassini II, Jennifer Pedersen med Quim e. Quiwi Dream/Levisto og Karen Møller Rohde med Le Hero ask e. Le Champ Ask/Carson Ask. Avlshingsten Quintet e. Quintender/Stakkato fik med Laila Pedersen i sadlen desværre en enkel tidsfejl. Nadia Siesbye Suhr med Kløvergårdens Dirty Dancer e. Favorit ask/Lambrusco Ask og Jennifer Pedersen med Casallantum e. Casall/Quantum fik begge 4. fejl. Ida Hansen med Clongius Cassanova e. Womanizer/Tanaos xx og Emilie Weilsby med Crazy Gomez e. Capistrano/Contendro I fik begge 8 fejl. Ida Hansen havde også WR Watts App e. Bahrain Cruise/Lancer III med sig, men i dagens runde fik de desværre 12 fejl. Resultatlisten af dagens klasse kan ses HER.   I 6 års klassen var der også virkelig mange heste med. Her var der 138 ekvipager til start, og 53 af dem var fejlfrie. I den fejlfrie trup var også flere danskere. De danskere der red fejlfrit var Jennifer Pedersen med Emma e. Favorit Ask/Cornetto og Diary 9 e. Cormint/Quick Star, Mille Bisgaard med Engerupgaards Cezanne e. Balou du Rouet/Lucky Light, Karen Møller Rohde med Fendi Ask e. Favorit Ask/Carthago, Mathilde Lind Skjøtt med Voldstrups Cato og Rikke Thingholm med Wi Fabregas e. Favorit Ask/Carson Ask. Sandre Enemark fik med Beyond Fellow Dancing K e. Party Dance/Ulrich Z en ærgerlig bom. Det samme gjaldt for Christina Fobian med Faloola Horsenæs e. Favorit Ask/Carthago og Pernille Tribler med Kjærs Cajser, hvor dette par dog også måtte indkassere en tidsfejl. Resultatlisten kan ses HER. Det bliver spændende at følge 3. kvalifikation i morgen for 5- og 6 års heste. Men præstationerne fra de danske ryttere må siges at være godkendt indtil videre.