Spændende Grand Prix med sejr til svenske Tinne Vilhelmsson Silfvén
2011-10-22T16:41:45
Dagens Grand Prix var alt andet en forudsigelig, især på grund af at flere af topfavoritternes heste reagerede på omgivelserne, hvilket kostede dyrt.  Klassens vinder blev svenske Tinne Vilhelmsson Silfvén på den 9-årige hannoveranervallak Don Auriello e. Don Davidoff/ White Star. Tinne Vilhelmsson Silfvén red et sikkert, flydende og fejlfrit program, hvilket blev honoreret med 73,21 %. Tinne Vilhelmsson fortalte til det efterfølgende pressemøde, at hun var meget tilfreds med sit ridt, og ønskede især at fremhæve "The great feeling" hun havde under dagens ridt. Hun fortalte endvidere, at Don Auriello ikke før har været til et indendørs stævne af denne kaliber, og derfor var meget tilfreds med dagens resultat.  Tyske Helen Langehanenberg red den tyske oldenburgerhoppe Responsible e. Rohdiamant/ Freudenprinz til 73,19 %, hvilket rakte til en fornem 2. plads. Programmet bar tydeligt præg af en afslappet og tilpas hest, der blev redet meget let og flot. Igen så vi et stabilt og flydende program, og efter afslutningsparaden lagde rytteren heller ikke skjul på sin glæde over det fejlfrie program. Helen Langehanenberg udtalte på pressemødet sin tilfredshed med ridtet, og arrangementet skulle have ros for staldene og arenaen.  Hans Peter Minderhoud var i dag til start på KWPN avlshingsten I.P.S. Tango e. Jazz/Contango. Hans Peter Minderhoud fik en meget uheldig start, da hingsten blev forskrækket over gardinet ved indgangen, inden den skulle ride ind på banen. Denne forskrækkelse prægede en del af de øvelser, der lå oppe ved indgangsenden, og kostede dermed værdifulde point for ekvipagen. Resten af parrets program var dog af så høj kvalitet, at parret alligevel endte med 71,34 %, hvilket resulterede i en 3. plads.  Bedste danske rytter blev Jim Rasmussen på DV-hesten Broholm's Highlight e. Midt-West Ibi-Light/ Sorel med 68,57 %. Jim Rasmussen havde et rigtig fint ridt uden nævneværdige fejl, hvor hesten fremstod lydig og afslappet. Jim Rasmussen udtalte på pressemødet, at han var glad for sit ridt i dag, men håber på lidt mere aktion i sit program i morgendagens World Cup Grand Prix-klasse.  Hans Peder Minderhoud var ikke den eneste rytter, der havde problemer med en forskrækket hest i indgangshjørnet. Anne Troensegaards Seduc blev også forskrækket i dette hjørne inden indridningen, hvilket resulterede i at Anne Troensegaard og Seduc ikke kom på banen inden tiden udløb og blev dermed diskvalificeret. 