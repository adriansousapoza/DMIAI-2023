Dressurlandsholdet på en flot 2. plads i Aachen
2012-07-05T22:29:01
Det danske dressurlandshold kæmpede torsdag i Aachen i holdkonkurrencen, der er sidste test af rytterne inden det kommende OL i London. Landsholdet red op til deres bedste og fik en flot 2. plads, kun slået af det tyske hold, hvilket lover godt for det kommende OL i London. Det danske dressurlandshold er sponseret af First Horse Hesteforsikring.   Tyskland løb med sejren Der var 7 hold til start i holdkonkurrencen torsdag i Aachen, og sejren gik til et stærkt tysk landshold, der fik en samlet score på 233, 554 %. Det danske landshold kom på en flot 2. plads med 221,00 %, hvor bedste dansker var Nathalie zu Sayn-Wittgenstein, mens Holland blev nummer 3 i klassen med i alt 214,192 %. Sidsel Johansen og Schiant o Første dansker på dressurbanen i dag var bronzevinderen fra DM i dressur Sidsel Johansen på Schianto. Ekvipagen leverede et godt program, hvor travprogrammet med udtryksfulde øgninger og en passage med stort løft og afskub var med til at få procenterne i vejret. I alt belønnede dommerne parrets program med 69,553 %, hvilket gav en placering som nummer 21i klassen.    Anne van Olst og Exquis Clearwater Der var dyb koncentration og fokus at spore i Anne van Olst's blik, da hun red ind på banen på Exquis Clearwater. Passagen og piaffen, samt overgangene var helt super i dag, og med flotte 2'er og 1'er changementer, scorede parret 72,638 % i klassen, og det rakte til en placering som nummer 10.   Anna Kasprzak og Donnperignon Ekvipagen red et virkeligt flot program, hvor Donnperignon stod flot i formen, og der var et dejligt flow hele vejen rundt i programmet. Højdepunkterne var blandt andet de gode galoppirouetter samt en super passage med et flot løft. Resultatet for ekvipagen blev 73,426 %, hvilket gav en placering som nummer 8.   Nathalie zu Sayn-Wittgenstein og Digby Sidste dansker på banen var den nykårede Danmarksmester Nathalie zu Sayn-Wittgenstein på Digby. Endnu engang formåede ekvipagen at levere et klasseridt, hvor præcision og smidighed er nogle af nøgleordene. De flotte overgange mellem passage og piaffe, samt changementserier og galoppirouetter i særklasse gav parret i dag et resultat på 74,936 %, og en individuel placering som nummer 5 i klassen.   OL-holdet sættes lørdag Lørdag klokken 08.30 skal de danske ryttere ride Olympic Grand Prix Special, og når klassen er færdig vil det blive offentliggjort, hvem der skal repræsentere Danmark ved OL i London. De 15 bedste ekvipager fra Grand Prix Specialen går videre til Grand Prix Kür, der rides søndag klokken 10.00.   Man kan følge de danske ryttere i Aachen via livestreaming på http://www.clipmyhorse.de.   Kilde: DRF  Nathalie zu Sayn-Wittgenstein og Digby (Arkivfoto: JP-Photo)