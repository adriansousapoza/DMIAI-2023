Danskavlet hoppe i top ved Gucci Masters
2011-12-06T13:45:01
Den danskavlede succeshoppe L'amour fortsætter med at imponere på de internationale konkurrencebaner.   I den netop forgangne weekend var hoppen til start ved det store og højt doterede stævne Gucci Masters i Paris. Med schweiziske Nadine Traber i sadlen deltog L'amour (DV e. Lambrusco Ask/Cornetto/Landmeister opdr. Birgit og Michael Hansen) i det tostjernede stævne som forløb parallelt med det femstjernede og sammen red de flotte resultater hjem.  Fredag red Nadine og L'amour sig til en 4. plads i en 1,35m speedklasse. Særdeles imponerende blev det dog først lørdag, hvor ekvipagen red endnu en 4. plads hjem, denne gang i en 1,45m klasse åben for ryttere både fra det to- og femstjernede stævne. Dermed kunne Nadine Traber og L'amour sætte store navne som canadiske Eric Lamaze, i øjeblikket verdensranglistens nummer et og franske Kevin Staut, verdensranglistens nummer syv samt flere andre internationale topryttere til vægs i klassen. Kun irske Denis Lynch, australske Edwina Alexander, begge i verdensranglistens top 10, samt belgiske Nicola Philippaerts kunne slå den dansk/schweiziske ekvipage og det med blot få hundrededele af et sekund.   Se alle stævnets resultater i dette link