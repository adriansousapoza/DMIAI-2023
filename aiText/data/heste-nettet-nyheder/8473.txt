Bengtsson vandt prestigefyldt pris
2012-01-18T23:23:43
Europamesteren i springning 2011, Rolf-Göran Bengtsson blev søndag tildelt den prestigefyldte, svenske pris Jerringpriset med titlen årets svenske sportspræstation.   Jerringpriset er en tv-transmitteret prisceremoni der hylder årets svenske sportspræstationer og for første gang, blev det altså en rytter der hjemtog hovedprisen. Prisen er indstiftet af Sveriges Radio og afgøres ved brugerafstemning. Af de næsten 500.000 stemmer til årets pris, gik over 44 procent til Rolf-Göran Bengtssons fantastiske præstation ved EM i springning 2011, hvor han som den første svensker nogensinde, hjemtog titlen i det individuelle mesterskab.   Rolf-Göran Bengtsson gik ud af 2011 som Europamester, nr. 1 på verdensranglisten og i front af den foreløbige World Cup stilling. Med topheste som EM-hesten Ninja La Silla, Casall La Silla og Quintero La Silla i stalden, må den sympatiske svensker regnes som en af favoritterne til sommerens Olympiske Lege i London. Ved OL i Hong Kong 2008 måtte Bengtsson nøjes med den individuelle sølvmedalje, ligeledes på Ninja La Silla, dette resultat håber han at kunne forbedre i London.   At man i Sverige har opfostret en af verdens absolut bedste springryttere gennem tiderne, har længe været almindelig viden i ridesportens verden, men svenskerne selv har haft svært ved at få øjnene op for den generte Bengtsson. Efter søndagens prisuddeling har også den almindelige svensker måtte stifte bekendtskab med deres Europamester og det har sat ridesporten på dagsordnen i næsten alle medier.