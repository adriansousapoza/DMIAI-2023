JBK Horse Shows skudt i gang
2011-10-15T00:21:57
Det store og tilbagevendende overflødighedshorn af et hestearrangement i Odense Congress Center, startede med de første klasser torsdag. De danske ryttere, der naturligvis også er i overtal, lagde stærkt ud med sejre i to af stævnets første klasser. Trine Haahr havde sadlet AB's Catwalk (DV e. Carano/Lagano) i 1,20m klassen Dominio de Pingus Cup, small tour og indtog førstepladsen foran svenske Anna Olsson på Hojmarks Roze (NWB e. Quebec/Royal Z). I medium tour Frontier Competition sejrede Sarah Kromann Rosenlund på Quecia Alfarvad Z (Zang. e. Quinar/Centauer Z) foran Philip Lovén på Krake Ask (DV e. Krunch de Breve/Port Royal XX). I den tostjernede medium tour, 1,35m klasse sejrede hollandske Sjaak Sleiderinkpå BMC Rose foran Søren Nørgaard Pedersen på Tailormade Cavetta og Søren Møller Nielsen på Gazette Ask. Berider Hans Ley kunne fredag hente en sejr og en andenplads hjem i CSI* medium tour 1,35m på Ramiro (DV e. Royal Z II/Leonardo II) og CSI* big tour 1,35m på Kongs Babados (DV e. Willemoes/Racot). I fredagens hovedklasse, en 1,40m kvalifikation til søndagens tostjernede Grand Prix, blev Søren Nørgaard Pedersen bedste dansker med en 5. plads på Tailormade Cavetta. Lars Bak Andersen fulgte efter med en 6. plads på Nekton. Engelske Guy Goosen sejrede i klassen på den danskejede Dolce Vita Crosby.