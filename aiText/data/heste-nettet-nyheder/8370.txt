Nanna Skodborg Merrald nomineret til årets fund
2011-12-16T22:39:53
Juniordressurrytter Nanna Skodborg Merrald er blandt de ti unge danske idrætsudøvere, der er nomineret til årets fund 2011. I sommer blev Nanna Skodborg Merrald individuel europamester i kür for juniorer, og hun vandt sølv med det danske landshold ved samme mesterskab. Det er Dansk Ride Forbund, der har indstillet Merrald til prisen, der tildeles årets største talent i sportens verden.   Om årets fund Det er Danmarks Idræts-Forbund (DIF), Team Danmark og Politiken, der står bag landets ældste idrætspris. 24 specialforbund benyttede sig i år af muligheden for at indstille kandidater, hvorefter komiteen bag kåringen har nomineret de 10 kandidater, der er nomineret til årets fund. Afgørelsen offentliggøres og prisen uddeles den 29. december ved et arrangement i Politikens Hus med blandt andre deltagelse af kulturminister Uffe Elbæk (B), Team Danmark og DIF.   »Det er et meget stærkt felt, der på den måde bekræfter tendensen fra de seneste år. Når jeg ser ned over listen, er der en rigtig flot spredning mellem hold og individuelle idrætsudøvere. Feltet repræsenterer flere verdensmestre, gode EM-resultater og toppræstationer såvel krævende internationale sportsgrene som olympiske discipliner, hvor konkurrencen er ekstraordinært hård op til legene i London«, siger Team Danmarks direktør, Michael Andersen.   Han mener, at det tjener talentarbejdet i både forbund og klubber til ære, at niveauet er så højt i Årets Fund-feltet. »Det er positivt at konstatere, at vi kan se en klar effekt af de seneste otte-ti års tiltag gennem målrettet talentudvikling, samarbejde med kommunerne, idrætsskolerne og andre initiativer«, siger Michael Andersen.   De 10 nominerede er i år:  ? Atletik: Andreas Bube ? Automobilsport: Kevin Magnussen ? Bueskydning: Recurveholdet (k) ? Cykling: Mads Würtz Schmidt ? Fodbold: U17-landsholdet (m) ? Håndbold: U19-landsholdet (m) ? Ishockey: Frederik Andersen ? Ridning: Nanna Skodborg Merrald ? Skydning: Stine Nielsen ? Svømning: Mie Ø. Nielsen   De 10 nominerede til Årets Fund præsenteres på http://www.politiken.dk og i en sektion, der følger med Politiken den 24. december.   Kilde: DRF