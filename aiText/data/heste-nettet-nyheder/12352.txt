Diskvalificeret grundet halt hest under dressuren ved Burghley Horse Trials
2016-09-03T09:00:31
Ved Land Rover Burghley Horse Trials er konkurrencerne i fuld gang. Alle heste blev onsdag inspiceret af dyrlægen og fredag gik dressuren. For langt de fleste var alt som normalt og konkurrencen føres ikke overraskende af Andrew Nicholson på Nobilis 18.   For franske Rodolphe Scherer blev dressuren dog ikke som forventet. Under dressuren blev han stoppet af ground jury, bestående af britiske Sue Baxter, irske David Lee og danske Anne-Mette Binder. Herefter blev han bedt om at trave hesten for en løs tøjle, ground jury voterede igen og efterfølgende blev han bedt om at forlade banen.   I en pressemeddelelse efterfølgende skriver ground jury: "Ground jury har enstemmigt vedtaget at hesten er urent gående og dermed ikke fit til at fortsætte konkurrencen."   Det hører til sjældenhederne at rytteren bliver stoppet midt i programmet. Normalt får de lov at ride programmet færdigt og hesten bliver derefter tilset af en dyrlæge før de får lov at fortsætte til terrænet.   Burghley.tv har video af alle rytterne, også af episoden med Rodolphe Scherer og Makara de Montiege.   kilde: Horse and Hound