Blue Hors søger ny rytter
2014-01-16T18:12:14
Årets begyndelse har ligeledes betydet begyndelse samt afslutning for flere medarbejdere på et af landets største hingstestationer Blue Hors i Randbøl.   Christian Struck, tidligere ansat ved Dansk Ride Forbund som ansvarlig for talentudvikling samt elite- og sportskoordinering, er per 1. januar 2014 tiltrådt i stablen på Blue Hors. Christian Struck er tysk af oprindelse, men har de sidste 17 år været bosat i Danmark og er gift med A-dommer i dressur Anne-Mette Binder. Christian Strucks vil i fremtiden fungere som sport og event manager på Blue Hors, hvor afholdelsen af Global Dressage Forum i oktober vil blive et af årets højdepunkter på stedet.   Blandt rytterne på Blue Hors har Thomas Lassen valgt at opsige sin stilling, grundet karriereskifte, hvorfor Blue Hors nu søger en ny rytter. Om stillingen skriver Blue Hors på deres hjemmeside:   "Blue Hors Dressage søger en ny rytter til at indgå i et velfungerende og professionelt rytterteam og tilbyder særdeles gode arbejdsforhold og faciliteter. Rytteren vil have ansvaret for at træne en række dressurheste fra ungheste til uddannede heste, heriblandt avlshingste. Ansøgere bør have erfaring på min. Prix St. Georges-niveau. Kørekort til lastbil er en fordel. Bolig kan tilbydes."   Den nye rytter på Blue Hors bliver en del af rytterholdet der pt tæller de tre beridere Maria A. Andersen, Allan Grøn og Maik Kohlschmidt.    Arkivfoto: JP-Photo  