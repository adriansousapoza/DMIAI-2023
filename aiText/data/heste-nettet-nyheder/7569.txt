Træner/berideruddannelsen på vej mod nye rammer 
2011-03-28T18:37:59
Det er Dansk Ride Forbunds pligt at varetage ridesporten og klubbernes fremtidige behov. Derfor vil Dansk Ride Forbund igangsætte et analysearbejde, der skal klarlægge den bedste fremadrettede struktur for forbundets uddannelser. Det skal sikre, at fremtidens undervisere og ledere gennem en tidssvarende uddannelse rustes bedst muligt til at varetage klubber og hestesektorens behov. Der nedsættes et udvalg, der skal arbejde med de fremadrettede rammer for uddannelsen. Fremtidens udfordringer til klubberne Kravene til klubbestyrelser er vokset enormt de senere år, og denne tendens forventes ikke at vende i fremtiden - tværtimod. Fra at være almindelige foreningsvaretagere, skal bestyrelserne også varetage et stort ansvar i forhold til udvikling, drift, hesteholdslovgivning, kontroller fra fødevarestyrelse, gødningsregnskab, ansættelsesret, personaleledelse osv. Det er derfor vigtigt for klubberne, at Dansk Ride Forbund uddanner ledere, som kan varetage rådgivningen og den daglige drift af alle disse områder foruden udvikling og undervisning af ryttere. Generelt i idrætsverdenen øges krav om pædagogik, psykologisk indsigt til og læringstilgang til underviserne, og Dansk Ride Forbund ser det som yderst vigtigt, at fremtidens undervisere kvalificeres til at imødegå disse krav. Dansk Ride Forbund mener derfor, at det med disse nye behov i klubberne er påkrævet, at man gennem analyse og evt. omstruktureringer fremtidssikrer uddannelsen. Ledere skal rustes til rideklubbernes behov At danske rideklubber står over for store udfordringer med bl.a. lov om hold af heste, ledelse, kommunale tilskud og drift er bare nogle af årsagerne til, at Dansk Ride Forbunds bestyrelse vil sikre, at træner/berideruddannelsen kan uddanne ledere, der er rustet til at møde fremtidens behov. Som det ser ud i dag, udgør omkostningerne til træner/berideruddannelsen mellem 15 og 20% af klubbernes samlede kontingentindbetalinger, og det er vigtigt, at pengene bruges på en uddannelse, der imødegår klubbernes krav og behov. Den seneste parameterundersøgelse fra 2004 viser, at kun 30% af rideklubberne har kontrakt med en træner/berider - hvoraf mange kun er ansat på deltid. En procentdel på 45 af rideklubberne har kontrakt med uuddannede underviser, og 35% har slet ingen kontraktansatte undervisere. Udvalg skal vise vejen frem For at sikre at uddannelsen bliver udviklet, så den opfylder klubbernes behov, nedsætter Dansk Ride Forbund og D.R.-I.F et udvalg, der skal arbejde med analyse og fremtidssikring af uddannelsen. Udvalget kommer til at bestå af to repræsentanter samt et bestyrelsesmedlem fra D.R.-I.F, to repræsentanter, et bestyrelsesmedlem og generalsekretæren fra Dansk Ride Forbund. Medlemmerne vil ikke blive rekrutteret fra det oprindelige udvalg. Lærestederne har yderligere ytret ønske om at blive repræsenteret med to medlemmer. Administrationen og kommunikationen omkring berideruddannelsen varetages af Dansk Ride Forbund. Analyse skal skabe solidt fundament for uddannelsen Første skridt i udviklingen af uddannelsen bliver et større analysearbejde, der skal klarlægge ridesportens og klubbernes behov de næste 5, 10 og 15 år. Analysen skal danne det fundament, som den fremtidige uddannelse skal bygges på, så det sikres, at uddannelsen tilpasses ridesportens udvikling og de udfordringer med eksempelvis loven om hold af heste, som klubberne står over for i fremtiden. Den nuværende træner/berideruddannelse fortsætter De elever som er i gang med uddannelsen vil ikke blive mærket af arbejdet med uddannelsen. Deres uddannelse fortsætter uændret og driften heraf varetages af instruktørudvalget, hvilket betyder, at eleverne kan fuldføre deres uddannelse uden forsinkelser. Der vil ligeledes som planlagt være optagelsesprøver for nye elever til sommer.