God start for paradressurrytterne
2016-09-12T09:16:36
Søndag var de tre første paradressurryttere i ilden i Rio. Annika Lykke Dalskov Risum og Susanne Jensby Sunesen på banen i 'Team test' for grad III rytterne, og senere på dagen Stinna Tange Kastrup i grad 1B. Det blev en god start på legene for alle tre ryttere med foreløbige placeringer for alle i deres klasse blandt de 4 bedste   Team test grad III Første team test, der skulle afgøres på stadion, var grad III-rytternes, og her var den danske fanebærer og firedobbelt PL-medaljetager Annika Lykke Dalskov Risum og Aros A Fenris første danske ekvipage på banen. Det blev til et fint program til 70,132 %, der udløste en 4. plads i klassen. "Jeg er bare så glad og lettet. Han (Aros A Fenris, red.) gjorde det fantastisk, og jeg nød virkelig vores tur i dag. Samtidig er det bare helt vildt skønt at have første ridt overstået. Nu er vi i gang", fortalte Annika efter ridtet.   Susanne Jensby Sunesen er også grad III-rytter, og sammen med Thys Ques Faire leverede hun også et stabilt resultat på 70,158 % og en 3. plads i klassen."Jeg havde en rigtig god følelse i dag, og jeg er meget tilfreds vores præstation, selvom jeg godt kunne have tænkt mig, at scoren var endnu bedre. Jeg nyder virkelig at være her og at være en del af det her danske hold", sagde Susanne efterfølgende.   Team testen grad 1B Grad IB-rytternes skulle også ride deres team test søndag, og her er repræsenteres af PL-debutant Stinna Tange Kaastrup og Smarties. Det blev til et program til 71,680 % og en 4. plads i klassen. "Det var så dejligt at komme godt i gang. Jeg ville godt have haft lidt mere power på, men samlet set kan jeg kun være glad. Det var mit første ridt ved et PL, og nu er jeg klar til at bygge videre på den oplevelse", fortalte Stinna bagefter.   Næste rytter på banen tirsdag Tirsdag rider sidste danske rytter, Caroline Cecilie Nielsen (grad II), sin team test, og herefter lægges holdenes tre bedste resultater sammen. Fra tirsdag til torsdag skal alle rytterne så ride de individuelle programmer, og herefter lægges holdets tre bedste resultater sammen og dette resultat sammenlagt med holdets resultat fra team testen afgører holdkonkurrencen.   Efter at tre af de danske ryttere har været på banen søndag, ser landstræneren positivt på holdets chancer. "Det har været en dag, hvor vi er kommet godt fra start med tre ridt over 70 %, så det ser rigtig godt ud. Men lad os nu se, hvad der sker de næste par dage. Rytterne og hestene trives og er i super form, så vi er meget tilfredse i den danske lejr", siger David Amager.   I det individuelle program er der også et individuelt medaljesæt på spil i hver grad, og det bliver spændende at følge de danske paradressurrytterne i de kommende dage. Alle har de gode medaljechancer.   Kilde: DRF      Stinna Tange Kastrup og Smarties på vej ind på banen til deres ridt i team testen  