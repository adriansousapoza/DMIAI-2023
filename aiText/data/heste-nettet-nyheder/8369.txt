Flot 3. plads til Carina
2011-12-16T21:01:07
Carina Nevermann Torup og Blue Boy viste stærke takter i 1. runde af World Cup-finalen i dressur for ungryttere i Frankfurt den 16. december, hvor det blev til en 3. plads. Hermed er den danske ekvipage videre til den endelige finalerunde, der rides lørdag.    Flotte takter fra Torup og Blue Boy  Med et flot program og en særdeles flot travtur meldte Carina Nevermann Torup og Blue Boy sig for alvor ind i kampen om topplaceringerne i dette års World Cup-finale i dressur for ungryttere. Desværre sprang Blue Boy i galop i den øgede trav, men ekvipagen endte alligevel med et samlet resultat på 71,237 %, hvilket udløste en 3. plads i 1. runde af finalen.   "Jeg er rigtig godt tilfreds. Blue Boy trak dejligt frem i dag, og det er en fornøjelse at ride en hest, som man bare kan mærke, er med én og virkelig vil det. Så jeg har en rigtig god mavefornemmelse inden i morgen. Küren er vores yndlingsprogram, så vi er klar til at give alt, hvad vi har i os", siger Carina Nevermann Torup.   Tyske Sanneke Rothenberger på Deveraux vandt 1. runde med 73,474 %, mens 2. pladsen gik til sidste ekvipage, svenske Elin Apsnäs på Donna Romma, med 72,211 %.   Carina Nevermann Torup videre til kür-finalen  Med fredagens flotte præstation er Carina Nevermann Torup og Blue Boy videre til den endelige World Cup-finale, der rides lørdag den 17. december.   Det er de syv bedste ekvipager fra fredagens runde, der går videre til küren. Carina Nevermann Torup har haft en forrygende sæson på Blue Boy, hvor det blandt andet er blevet til sølv for hold og individuel bronze ved EM for ungryttere i sommer.   Kilde: DRF