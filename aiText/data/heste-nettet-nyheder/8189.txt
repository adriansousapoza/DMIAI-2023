Jennifer og Detroit sejrede i 5-års finalen
2011-10-23T17:47:02
Med en hurtig og fejlfri runde kunne Jennifer Fogh Pedersen ride sejren i DRF's 5-års championat i hus på Detroit foran Christian Schou på avlshingsten Stakkato Dream.   Detroit sprang med en fremragende forbensteknik og sprang med et stort overblik og dommerne belønnede Jennifer og Detroit (Holst. e. Diamant de Semilly/Caretino/Gaspari I opdr. Eckhard Gosch) med karakteren 8,4 i hovedrunden. I omspringningen red de som klassens eneste ekvipage en fejlfri runde og dermed var sejren i hus.   Christian Schou og Stakkato Dream (Hann. e. Stakkato Gold/Drosselklang II/Wagner opdr. Hans-Georg Töbelmann, Tyskland) scorede hovedrundens højeste karakter, dommerne belønnede ridtet med 9,2. I omspringningen satsede Christian som sidste rytter alt for at være hurtigere end Jennifer, men en enkelt bom faldt til jorden og de to måtte nøjes med 2. pladsen omend tiden var 0,4 sekunder hurtigere.   Christian Schou og Stakkato Dream. Foto: CS-Foto.dk   Camilla Enemark red den belgisk opdrættede Contour Z (Zang. e. Calvino/Quidam de Revel/Elmshorn opdr. Stal van Bortel) ind på klassens 3. plads med 4 fejl i omspringningen. Camilla og Contour rykkede ind i omspringningen med karakteren 8,4.   Camilla Enemark og Contour Z. Foto: CS-Foto.dk   Torben Frandsen besatte 4. pladsen på unghestechampionatsvinderen Capone (DV e. Carano/Casir Ask/Lagano opdr. Luffe Bøgh) foran Laramy Ask (DV e. Lambrusco Ask/Larome/Coriolan opdr. Stutteri Ask) og Sarah Kromann Rosenlund på 5. pladsen.  Philip Lovén kom i omspringningen på Charmeur Ask (DV e. Carson Ask/Gipsy d'Ask/Churchill opdr. Stutteri Ask) med karakteren 8,3 men i en skarp vending skred benene væk under Charmeur og ekvipagen måtte udgå efter den ureglementerede afsidning, hvilket resulterede i klassens 6. plads.   Se klassens samlede resultat i dette link