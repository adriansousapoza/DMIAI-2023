VM i distanceridning 2012 - Euston Park, England 
2012-08-28T22:47:29
Lørdag den 25. august 2012 var dagen, hvor 4 særdeles rutinerede danske ryttere skulle afprøve om flere års hård træning kombineret med erfaring fra mange tusinde stævnekilometer, kunne resultere i en respektabel holdplacering (top-10) ved VM i distanceridning, som afholdtes i Euston Park, Suffolk, England. De 4 danske ekvipager var: Den dobbelte danmarksmester (2010, 2012) Johanne Hvid på Flini OX (10 år), den 4-dobbelte danmarksmester (1999, 2002, 2003 og 2007) Tanja van Willingen på Shajan OX (16 år), sidste års danmarksmester (2011) Inger Pitter Bertelsen på Portal OX (10 år) og Inge-Merete Larsen på Serij OX (9 år). Hver rytter medbragte et team bestående af mindst 4 hjælpere, som bl.a. sørgede for vand og føde til hest og rytter, køling af hest, medbragte ekstra udstyr osv. Om ruten på 160 km, som de 147 ryttere fra 38 lande (29 hold) skulle gennemride, udtalte arrangørerne: "Ruten er en sand mesterskabstest - den er rimelig flad, men er bedragerisk vanskelig og kræver det ypperste af ekvipagerne for at nå i mål". Sværhedsgraden af ruten afspejles også i resultatet fra testridtet samme sted i juli 2011, hvor kun 21 af de 71 startende ekvipager gennemførte (vinderen den gang var Sheik Mohammed bin Rashid Al Maktoum (UAE), i tiden 7 timer 40min - 20,86 km/t). Ruten bestod af seks etaper på mellem 20 km og 38 km, som bragte rytterne rundt i Suffolks blandede landskab af heder, skove, floder, enge og åbne landbrugsarealer. En del af ruten blev redet i det gamle spor fra det historiske 120 miles "Icknield Way" - Storbritanniens ældste langdistanceridt.   Selve mesterskabet blev åbnet torsdag aften med en fantastisk flot åbningsceremoni, som de færreste vil glemme. Efter de obligatoriske taler af bl.a. Ian Willams fra FEI og den engelske sportsminister Hugh Robertson, vistes et show bestående af 3D-laserlys på Euston Hall (slottet), flotte udklædte dansere, ildsprudlede artister, sorte og hvide hingste, operasangere, en luftballon med en artist hængende under samt et enestående fyrværkeri - alt sammen på en gang! Om fredagen skulle alle hestene til indledende dyrlægekontrol, hvor de danske heste klarede eftersynet uden anmærkninger. Lørdag morgen kl. 7.00 blev rytterne sendt af sted i en massestart. Vejret var ideelt; 17 grader, letskyet og let vind. I første vetgate udgik Inger Pitter Bertelsen, da hendes hest (Portal OX) havde fået symptomer på nyreslag. De 3 andre danske ekvipager kom fint igennem. I de følgende 3 vetgates, præsterede de 3 resterende danske ekvipager flot, hvilket indikerer, at de havde disponeret deres ridt fornuftigt. Hen under aftenen trak skyerne sammen, og det hele endte i et voldsomt tordenvejr med skybrud. Arrangørerne besluttede (helt enestående) at stoppe ridtet, da de ikke længere kunne garantere for ekvipagernes sikkerhed (da alle ryttere på det tidspunkt mindst havde redet 75% af den samlede rute, fik de godkendt den fulde distance). Af de danske ryttere nåede kun Johanne Hvid at gennemføre hele distancen på 160 km (de 2 andre ryttere blev stoppet ved 140 km).   Ny verdensmester blev Sheik Mohammed bin Rashid Al Maktoum (UAE) på hesten Madji Du Pont med 22,82 km/t. På anden pladsen kom Sheik Rashid Dalmook Al Maktoum (UAE) på Yamamah, og på tredje pladsen kom Ali Khalfan Al Jahouri (UAE) på Vendaval. Den både dobbelte verdensmester og dobbelte europamester, spanieren Maria Alvarez på hesten Nobby (17 år), blev en flot nr. 4. Holdkonkurrencen blev også vundet af UAE (holdet bestod af de 2 førstnævnte + Sheik Majid bin Mohammed Al Maktoum på Kangoo D'aurabelle). UAE var således i mål 2 timer før Frankrig, som kom ind på 2. pladsen. På 3. pladsen i holdkonkurrencen kom rytterne fra Oman. De danske ekvipager blev individuelt placeret som nr. 50 (Johanne Hvid på Flini OX), nr. 59 (Inge-Merete Larsen på Serij OX) og nr. 67 (Tanja van Willingen på Shajan OX). I kampen om holdmesterskabet kom Danmark ind på en fremragende 9. plads. Stort tillykke!   Der var i alt ca. 1000 deltagere (ryttere, hjælpere, officials og dyrlæger) til stede på konkurrencedagen i og omkring Euston Park, som ligger i det mere end 10.000 hektarer store område Euston Estate, der gennem mere end 300 år har været i hertugerne af Graftons besiddelse.  Se øvrige resultater på: www.eustonparkendurance.co.uk/   Fakta: Distanceridning er den 3. største disciplin under FEI. Konkurrencen, som er en slags maraton for hest og rytter, består af et antal markerede etaper. Ved slutningen af hver etape er der en dyrlægekontrol. Dyrlægen afgør suverænt om ekvipagen må fortsætte. Overridning af en træt hest medfører automatisk diskvalifikation. Der rides fra 11 km til 160 km på en dag. Man må starte alene i sit 10. leveår, og heste må deltage fra deres 5. leveår. I konkurrencer skelnes der ikke mellem hest og pony og heller ikke mellem voksne og børn - alle konkurrerer med alle! Sværhedsgraden afhænger af hastigheden og det antal kilometer, der skal rides. Distanceridningens motto er: "At fuldføre er at vinde".   Kilde: DRF 