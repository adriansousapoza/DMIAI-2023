Holte Rideklub er klar med finalen i Dressurens Venner - Cup
2013-09-13T19:34:23
I weekenden afgøres det hvilken rideklub, der løber med sejren i Dressurens Venner - Cup 2013. Holte Rideklub er vært for finalen i klubholdsturneringen, hvor de vindende hold fra de seks kvalifikationsrunder dyster om den endelige sejr. De seks finalister er: Sportsrideklubben Aalborg (SAO), Hovgaard Rideklub (HRS), Nustrup Rideklub (NUR), Odsherreds Rideklub (OHR), Kjellerup Og Omegns Rideklub (KOOR) og hjemmeholdet fra Holte Rideklub (HRK).   Klub gennem trekvart århundrede Holte Rideklub har eksisteret i mere end 77 år og har derfor selvsagt en lang og spændende historie. På et tidspunkt havde klubben over 1.200 medlemmer, og der er ingen tvivl om, at Holte Rideklub har været - og stadig er - et sted, hvor rigtig mange forhåbningsfulde unge mennesker har stiftet deres første bekendtskab med ridesporten. I dag, hvor konkurrencen blandt rideklubber er en helt anden end i 70'erne, har klubben mere end 400 medlemmer og ca. 120 heste på ridecentret. Herunder både private og elevheste. Der bliver afviklet rigtig mange stævner i klubben, både for det sociale og for klubbens skyld. Både distrikt- og landsstævner og både i spring og dressur. På stedet er der også en stor og velfungerende rideskole.   Det er klart at med afholdelse af både distrikt- og landsstævner, så har Holte Rideklub stor organisatorisk erfaring med stævneafvikling og alt der dertil hører. Derfor var det nærliggende for klubben at søge om at få lov til at være vært ved dette års finale i Dressurens Venner - Cup. "Vi havde mellemrunden sidste år", fortæller Astrid Leth, bestyrelsesmedlem og stævneansvarlig i Holte Rideklub. "Men vi syntes, at det kunne være sjovere, hvis vi fik lov til at afvikle finalen, hvilket lykkedes for os. Sidste år kom der rigtig mange tilskuere, og vi håber på det samme eller endnu flere til finalen. Det er første gang, vi skal være værter ved en finale for klubhold, og vi glæder os".   Hold fra Holte Rideklub med i finalen  Finalen, der afvikles den 14 og 15. september, rides i LA2 og LA5, og der er fire ryttere på et hold. Det bedste hold fra hver af de seks kvalifikationsrunder er gået videre til finalen. Alle ryttere skal ride både lørdag og søndag, og det er de tre bedste resultater fra lørdag og søndag, der tæller. Følgende klubber har hold med i finalen: Kjellerup og Omegns Rideklub, Sportsrideklubben Aalborg, Hovgaard Rideklub, Nustrup Rideklub, Odsherred Rideklub og sidst men ikke mindst har Holte Rideklub et hold med. "Det er helt vildt heldigt, at vores eget hold gik videre til finalen, når vi nu selv er værter for finalen", siger Astrid Leth. "Jeg ved, der kommer rigtig mange og bakker op om klubbens ryttere, men vi har ikke arrangeret et decideret heppekor".   Flotte præmier  Og der er virkelig noget at ride om for de deltagende ryttere. For at vinde skal de imponere de tre dommere, der er udvalgt af Dansk Ride Forbund, men så er præmien også 10.000 kr. til holdet samt ærespræmier fra Jabra og rosetter, plaketter, dækkener og æresbånd sponseret af Ingdams. Den vindende rideklub vinder ydermere et foredrag om sadler og tilpasning af sadler med Ingdams. Til 2. pladsen er der 6.000 kr. og til 3. pladsen er der 4.000 kr. "Hvis jeg skal fremhæve noget ved klubholdturneringen, så er det helt klart, at turneringen også er for de almindelige ryttere. Kvalifikationen rides i en LA2, og finalen går i en LA2 og en LA5, og det har de fleste klubber ryttere, der kan være med til. Turneringen åbner op for, at amatørrytteren kan være med et i mesterskab og dermed også får lov til at rejse lidt rundt i landet for at starte, hvis de kvalificerer sig videre vel og mærke", slutter Astrid Leth.   Om Dressurens Venner  Foreningens formål er at fremme en visionær udvikling af dansk dressursport med henblik på at højne kendskabet og det faglige niveau. Dressurens Venner tilstræber at sætte fokus på dressurridning, at støtte dressursporten, at have opmærksomhed på talentudvikling og give dressuroplevelser af højt niveau.   Kilde: DRF  (Arkivfoto: JP-Photo)