Super resultater for danskerne rundt om i Europa i dag
2017-05-05T23:39:58
Fredag eftermiddag kom Dannebrog til tops, da de danske juniorer sprang Nations Cup i Fontainebleau i Frankrig. I Linz i Tyskland var seniorrytterne også i gang, hvor landsholdet sluttede på en 6. plads ud af 12 startende hold. I Fredensborg fik flere danske ryttere Dannebrog til tops til Baltic Cup.   Juniorrytternes overlegne sejr I alt stillede syv nationer hold til start i konkurrencen i dag i Frankrig, der blev sprunget over to runder i en 140 cm. klasse. Det danske landshold bestod af Josephine Bøgh, Clara Hallundbæk, Benedikte Rie Truelsen og Helena Ville Skare, og de fire unge ryttere gjorde det forrygende! Således blev det til dansk sejr med 0 fejl i alt.  Hold fra Østrig, Schweiz, Holland, Spanien, Belgien, Frankrig og selvfølgelig Danmark var på banen denne fredag i maj, da der blev sprunget Nations Cup i Frankrig. Det danske juniorlandshold bestod af Josephine Bøgh med Van Dejk, Clara Hallundbæk med Dakar, Benedikte Rie Truelsen med Cassina Z samt Helena Ville Skare med Atlantico. Nations Cup springes over to runder, hvor de bedst tre resultater i hver runde tæller. I første runde blev det til fem fejl til Helena Ville Skare, mens de resterende tre ryttere var fejlfri. I anden runde red Clara, Helena og Benedikte fejlfri, og så kunne Josephine trække sig og spare sin hest, da holdet sluttede med 0 fejl. Dermed gik sejren altså til Danmark, mens Holland tog andenpladsen med samlet fire fejl. Tredjepladsen blev delt mellem Frankrig, Spanien og Belgien, der alle sluttede med otte fejl. Resultatet af klassen kan ses HER.   Seniorlandsholdets gode 6. plads Danmark og 12 andre nationer var på banen i Linz i Tyskland, da der fredag blev redet FEI Nations Cup. Det danske landshold bestod af Andreas Schou, Thomas Sandgaard, Thomas Velin og Søren Pedersen, og holdet sluttede på en flot sjetteplads. Sejren gik til Italien, der med dog måtte kæmpe for at holde de ivrige belgiske ryttere fra livet. Dermed blev det en andenplads til Belgien, mens England tog tredjepladsen.   Italien vinder Nations Cup i Linz Hold fra Norge, Ungarn, Tyskland, Rusland, Australien, Portugal, Korea, Tjekkiet, Italien, England, Belgien, Polen og selvfølgelig Danmark var til start denne fredag i maj, hvor der blev sprunget første afdeling af 2. division i Nations Cup i Tyskland. Holdene kæmpede om få point til de to eftertragtede finalepladser til Nations Cup i Barcelona i september, og konkurrencen blev redet over to runder i en 160 cm. klasse. Det danske landshold, der bestod af Andreas Schou på Hazel Bs, Thomas Sandgaard på Amarone, Thomas Velin på Chopin van het Moleneind og Søren Pedersen på Tailormade Carina, fik en lidt nervøs start og sluttede på 14 fejl efter første runde. I anden runde holdt rytterne hovedet koldt, og her blev det kun til seks fejl, hvoraf to var tidsfejl. Det betød, at Danmark sluttede med samlet 20 fejl og en flot sjetteplads i det hårde selskab. Sejren gik til et fremragende italiensk hold, der kun fik tre fejl på de to runder. Belgien kunne med fire fejl sætte sig på andenpladsen, og så blev det en tredjeplads til England, der fik 14 fejl.   Resultatet af klassen kan ses HER.   Baltic Cup i Fredensborg Allerede i dagens første klasse var Dannebrog til tops, da Line Busk Heltborg med Jass i lille tur for kat. 2 ponyer tog sejren. Også på 2. pladsen havde vi en dansker, her var det Victoria Lora Engelbrecht Perez med Corgeagh Claire. Også for kat. 1 ponyerne blev det i lille tur til dansk sejr, da Anna Sofie Tørnæs med Home Flight var hurtigst. Det samme gentog sig i store tur for kat. 1 ponyerne, da Maria Nørregaard Langhoff med Pepper Ann 7 var absolut den hurtigste med mere end 3 sekunder ned til 2. pladsen.    I store tur for childrenrytterne blev der gjort helt rent bord, da samtlige placeringer i klassen gik til danske ryttere. Cecilie Kjær med Aagaardens Elina var den der sikrede sig den danske nationalmelodi blev spillet. 2. pladsen gik til Gustav Christian Jacobsen med Fayot og også tredjepladsen tog Cecilie Kjær sig af, denne gang med Hungry Heart De Lux.  I dagens sidste og største klasse - store tur for juniorrytterne i 135 cm - blev det også til dansk sejr. Her var det Theodor Wildfang Just Linde der med Crand Cru van Paemel fik sikret sig sejren.  Resultatlisterne til Baltic Cup kan ses HER.  Arkivfoto. jp-photo.dk Kilde: Dansk Ride Forbund