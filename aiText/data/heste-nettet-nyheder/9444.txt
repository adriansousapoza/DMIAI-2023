Derbyvinderen satte alle på plads 
2012-10-05T18:17:43
Så skulle al tvivl være borte. Repay Merci er uden sammenligning derbyårgangen bedste hest. Det blev slået fast, da Knud Mønsters stjerne sikrede sig en fornem sejr i årets sidste storløb for de derbyårgangen, Grand Circle 4-Års Championatet på hjemmebanen i Skive. Og dette trods en ikke ubetydelig galop i første sving. Storløbet var præget af en meget rodet indledning, da først Repay Merci og siden Rambo Flex og Rebus galopperede i snævre passager. Dermed lignede løbet et opgør for outsiderne, men Repay Merci ville det anderledes. Via fornemt avancement ned ad sidste langside var det lokale håb i fronten ind i sidste sving. Derefter kunne Knud Mønster sidde stille og roligt, mens Real Winner på afstand akkurat klarede andenpladsen før Ray-Ban. Vindertiden landede på 1.15,6a for de 2100 meter, men det var mere måden, hvorpå sejren kom i hus, der skabte respekt om præstationen. »Det var på ingen måde hestens skyld, at det blev til galop. Der blev kørt tæt i første sving, og jeg blev nødt til at tage hårdt op. Men han slog hurtigt over i trav igen, og så kunne jeg jo bare håbe på, at han kunne tage det tabte ind over for de heste, der havde brugt sig i starten, « forklarede Knud Mønster udviklingen. »Det er vel bare at konstatere, at Repay Merci er årgangens bedste hest. « Repay Merci er ejet i Norge af hårdt satsende Bjørn Kolsrud, og næste start for hesten bliver da også i det norske. Her venter det internationale storløb Axel Jensens Mindeløb, men uanset udfaldet dér har sæsonen 2012 været enestående for kredsen omkring Repay Merci. Ti starter har givet fem sejre og mere end en million kroner på kontoen.  Repay Merci og Knud Mønster vinder let foran hjemmebanepublikummet. Foto: Flemming Andersen.  Repay Merci og en glad Knud Mønster i vindercirklen. Foto: Flemming Andersen.