Ændring af Lov om Hold af Heste er vedtaget!   Opdateret
2017-02-23T10:39:38
Folketinget har netop vedtaget den reviderede lov om hold af heste! I flere år har hestesektoren forsøgt at råbe politikerne op, og det er endelig lykkedes! Det er en fantastisk nyhed, da ændringen medfører at der fjernes en række urimelige og skæve regler, som der ikke er dokumentation for styrker dyrevældfæren. I stedet ville reglerne medføre udgifter i milliardklassen for de enkelte hesteholdere og ridecentre og rideklubber, hvilket også ville betyde en stor nedgang i aktiviteten i hestesektoren og at mange rideskoler og mindre rideklubber ville være nødt til at dreje nøglen om. Chef for hesteafdelingen i Seges (tidligere Landscenteret for heste) Jørgen Kold udtaler bl.a., at med lovændringen undgås der, at tusindvis af arbejdspladser forsvinder, hvoraf de hovedsageligt ligger i landdistrikterne.   "De stramme krav blev lanceret tilbage i 2007, og sammen med finanskrisen i 2008 har det givet kriseår i hestebranchen. Fra 2008 til 2015 er antallet af føl blevet halveret, og antallet af heste er reduceret fra 200.000 til 170.000. Det har kostet 3.000 fuldtidsstillinger og mange flere ville forsvinde, hvis ikke lovændringerne blev gennemført." udtaler Jørgen Kold yderligere. En af de væsentlige lovændringer er kravet til boksstørrelserne. De oprindelige krav skulle indføres fra 2020, hvilket betyd at det kun var små heste og ponyer, der måtte stå i en 3*3 boks. Så var der et krav til et rumfangskrav på 30 m3, hvilket ikke gav fokus på at den rette luftkvalitet rent faktisk var til stede, som kan måles objektivt og reguleres med ventilation. Hans Marius Jørgensen, der er formand for landsudvalget, glæder sig også over de nye løsninger, uden at det betyder hestevelfærden er forringet: "Der er velfærdsmæssigt intet dokumenteret argument for de nu skrottede regler, og for hesteholderne ville de betyde et samlet investeringsbehov på mellem 3 og 4 mia. kr. Det ville for mange hesteholdere reelt være umuligt at få finanseret og ville betyde lukning af mange hestestalde, særligt med de ringe muligheder, der er for at låne med sikkerhed i fast ejendom på landet. Der er derfor god grund til at rose ministeren for at have fået lovændringen på dagsordenen." Det er omkring et år siden, at de første udmeldninger om at man ville kigge på lovområdet kom ud. Sidste år kom der en stigning på 9 % i antal fødte føl, hvilket er første gang der er kommet en stigning siden loven blev indført. Med udsigten til, at mange avlere ikke skal bygge om i deres gamle stalde, vil optimisen højst sandsynligt kunne mærkes på antallet af føl de næste år, kombineret med at den danske økonomi er i bedring efter krisens start i 2008. Seges har lavet en guide til den reviderede lov, som kan findes HER. Kilde: Seges