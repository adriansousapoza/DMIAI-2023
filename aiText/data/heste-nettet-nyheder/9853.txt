Antallet af henvendelser til Dyrenes Beskyttelse eksploderer
2013-03-19T14:19:21
Dyrenes Beskyttelse har offentliggjort statistik over henvendelser til foreningen og antallet af behandlede sager for kalenderåret 2012. Den viser en markant stigning på stort set alle områder.     Fordeling af sager   Dyrenes Beskyttelse fik i 2012, ialt 8.496 henvendelser, hvilket er en stigning på knapt 46% fra året før. Af dem viste ca. 2500 henvendelser sig ved nærmere undersøgelse, at være uden berettigelse.   Ifølge dyrlæge og dyreværnschef i Dyrenes Beskyttelse, Jens Svenningsen, var en stigning forventet. "Vi havde forventet, at tallet ville stige, men at det er med knap 50 procent, det er nu alligevel overraskende", siger Jens Svenningsen.   De godt 2000 af henvendelserne var decideret dyreværnssager, hvor et menneske har ansvaret for at et dyr er i nød. Det er en kedelig stigning fra året før på godt 30%.   Størstedelen af de oprettede sager var dog dyreredningssager, hvor ansvaret for dyrets nød ikke kan tillægges et menneske. På dette område var der også den største stigning fra året før, på hele 60%.   Katte udgør en meget høj andel af det samlede antal henvendelser. Kvæg og heste ligger noget efter på 2.-3. pladsen, mens hundene følger lige efter.       Årsager til stigningen   Ifølge Jens Svenningsen, skal forklaringen på stigningen i antallet af henvendelser, søges flere steder.   Dyrenes Beskyttelse oprettede i 2011 den døgnåbne vagtcentral 1812, som folk har fået et udbredt kendskab til, og som har gjort det lettere at få hurtig og gratis hjælp til dyr i nød, og til at indgive anmeldelser. En anden forklaring er formentlig den fortsatte økonomiske krise, som gør det vanskeligt for folk, at finde pengene til dyrenes pleje og velfærd. I de tilfælde, hvor det drejer sig om sociale sager, inddrages de sociale myndigheder, oplyser jens Svenningsen.   Dyrenes beskyttelse havde i 2012 i gennemsnit 23 sager om dagen, som til sammen involverede 31.280 dyr, heraf ca. 3.800 heste.   Kilde: Dyrenes Beskyttelse    Forsidefoto: JP-Photo.dk  