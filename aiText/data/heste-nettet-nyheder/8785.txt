Forårsjagt i Dyrehaven
2012-04-06T18:00:02
Sportsrideklubben rider deres første forårsjagt i Dyrehaven mandag den 9. april kl 10.00, med start ved Hjortekærlågen. Årets første jagt er altid en begynderjagt hvor længden på jagten er ca. 10 km , antallet af spring er ca. 30 og højden på springene op til en meter. Hvis vejret er godt forventes mellem 120 og 150 heste, samt ca 30 ponyer til start. Begynderjagten er jagten som indleder jagtridningsåret, hvor der i foråret rides 10 jagter frem til den første søndag i juni måned. Så fortjener heste og ryttere en pause inden efterårets jagter, som begynder den 19. august og rides hver søndag frem til Hubertusjagten, som altid er den første søndag i november måned. Allerede fra anden jagt stiger sværhedsgraden på rute og spring, så jagtridning er en sport - ikke en skovtur, som stiller store krav til rytterens ridekundskaber og hestens træning og kondition. Hvis dette ikke er i orden, kan det være en farlig sport, da der altid springes på faste forhindringer, ikke bomme som bare falder ned. Det anbefales at nye jagtryttere eller ryttere på nye heste er med fra starten, hvor sværhedsgraden er mindre og mere erfarne ryttere har focus på at hjælpe nye ryttere. Alle årets jagter tæller som kvalifikation til at ride Hubertusjagen og til at deltage i årets opløb, hvor bare 30 ryttere får lov til at deltage. For at kvalificere sig til Hubertusjagten skal rytteren have gennemført mindst 8 af året jagter inden Hubertusjagten. Hvis ambitionen er at ride opløb skal rytteren have gennemført mindst 50 af Sportsruideklubbens jagter, ekvipagen skal være en af de 30 som i det pågældende år har fuldført flest jagter (ca. 12- 15 jagter), samt have fuldført næstsidste jagt og Huberusjagten. En jagt er fuldført hvis alle forhindringer på jagten er sprunget. Hvert år i marts måned arrangerer Sportsrideklubbens jagtafdeling en træning i Tyskland, hvor der trænes i at ride på faste forhindringer, dybe landinger, vandspring, grøfter og banketter. I år deltog 22 nye og mere erfarne ryttere i træningen, som blev ledet af Tysklands mester i military, Andreas Ostholt. Jagtridning er en spændende og udfordrende form for ridning, som er det nærmeste man kommer på den oprindelige glæde ved at ride sin hest i en stor flok i naturen. Årets jagter foregår primært på Sjælland, i nogle af de smukkeste områder, på godser, gårde og i skovene. I september drager ca 40 - 50 ryttere som regel til Tyskland eller provinsen, for at være sammen og ride 3 jagter på en uge. Hvis det er i Tyskland er en af jagterne med et koppel på 40 - 50 hunde foran, hvilket er en stor oplevelse for heste og ryttere. Konkurrence er ikke det vigtigste i jagtridning, det er kun to til tre gange om året der konkurreres, derfor er det sociale meget vigtigt og udbredt i jagtridning. Man hjælper hinanden, hygger sig med hestene og hvis en jagtrytter der skal arrangere en jagt, selv mangler en hest, er der ofte to til tre personer der tilbyder at udlåne en hest. Lige nu glæder heste og ryttere sig til at komme på jagt - uanset vejret.    CS-Foto.dk