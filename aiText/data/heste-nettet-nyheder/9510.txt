70-årig bliver champion 
2012-10-26T09:28:15
Allerede inden årets sidste galopløb på væddeløbsbanen i Aalborg mandag 29. oktober er det sikkert, at John Nielsen bliver champion blandt trænerne. »Det betyder ikke så meget. Det eneste, der betyder noget for mig, er, at hestene vinder løb og tjener penge. De har gået godt i år,« siger John Nielsen fra Asaa om sit ottende championat på NKI Racing Arena Aalborg som enten træner eller amatørrytter. Derimod betyder det rigtig meget for ham, at svigersønnen Frederick Salvador bliver jockeychampion. »Det er jeg glad for, da han vinder mange løb for mig og ikke får ridt fra andre. De siger, at han ikke kan ride, men han har altså seks vindere og ni andenpladser her i Aalborg, og det er en rigtig fin statistik,« fortæller John Nielsen, der som 70-årig er banens nestor inden for galopsporten. Frederick Salvador - som har vundet 700 løb i alt - er oprindeligt fra Peru, men har også arbejdet i USA, hvor han mødte John Nielsens datter, Annemarie Nielsen. Hun arbejdede i begyndelsen på kontor, men fandt ud af, at hun kunne tjene flere penge som arbejdsrytter samme sted som Frederick Salvador. De forelskede sig og flyttede til Danmark. I dag er de forældre til lille Frederick på halvandet år og bor i Norge, hvor Frederick Salvador arbejder som freelancejockey, og Annemarie Nielsen er på kontor. »De er flinke til at hjælpe mig med hestene i weekenden, men i hverdagen er jeg alene om dem, så i dag har jeg redet ni heste,« fortæller John Nielsen.Af Hestesportens Medier  Annemarie Nielsen, Frederick Salvador på ryggen af Killiney og John Nielsen med barnebarnet Frederick ved sejren 18. august. Foto: Ole Hindby.