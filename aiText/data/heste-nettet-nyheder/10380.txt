Baltic Cup, indbegrebet af fart og spænding
2013-12-09T10:20:40
Baltic Cup er ovre for denne gang, og sikke et stævne det har været. Først blev flere klasser omrokeret torsdag grundet stormen, siden blev der redet alt hvad remmer og tøj kunne holde. Baltic Cup afholtes, traditionen tro, som en del af julearrangementerne på Vilhelmsborg ved Aarhus. Flere hundrede ryttere fra Danmark, Norge og Sverige havde trodset Bodils raseren og var mødt velforberedte op til kamp i denne weekend.   Som altid er juniorrytterne gode for fart, spænding og næsten umulige vendinger på en springbane, og weekendens stævne var absolut ingen undtagelse. Det var som altid fantastisk at se rytterne kæmpe mod uret og hinanden.   Der var, naturligvis fristes man til at sige, flest danske ryttere til start, så det var også danske juniorryttere der hjemtog flest af de røde rosetter.   Torsdag, fredag og lørdag blev kvalifikationsrunderne til Grand Prix'et afholdt, samt Teamklasserne, og søndag var det så tid til Sponsor Cup og Grand Prix finalerne for hhv. Kategori 1, 2 og 3.   Grand Prix for kategori 3 blev vundet af danske Atrid Hesseldahl Føns på ponyen Ellegårdens Christian med 0 fejl i tiden 33,52 sekunder.   Grand Prix for kategori 2 blev vundet af danske Laura Baaring Kjærgaard på ponyen Afelio Van De Kerkenbulck med 0 fejl i tiden 34.87 sekunder.   Grand Prix for kategori 1 blev vundet af danske Helene Skare Viller på ponyen Cragghouse Griff med 0 fejl i tiden 37.24 sekunder.   Alle resultater fra Baltic Cup kan læses her: live.rideforbund.dk/ staevne.php?staevne=STV00003847   Under hele stævnet var der desuden opstillet udstyrsforretninger langs den ene langside, så der var rigelig mulighed for at få købt ind til både rytter og pony. Derudover var der god mulighed for at få noget at spise og drikke, og da hallen også var varmet op, var der langt hyggeligere inde i hallen end noget andet sted.   Næste weekend er der igen mulighed for at se flot ridning med fart over feltet på Vilhelmsborg. Der slår de nemlig dørene op for Danish Christmas Show, som byder på seriøs konkurrence, sjove events og god musik.