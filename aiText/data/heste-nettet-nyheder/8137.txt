Sandro Hits far er ikke mere
2011-10-13T20:10:25
Den tyske oldenborghingst Sandro Song er blevet aflivet i en alder af 23. Han var efter Sandro/Gepard og blev sin springafstamning til trods uddannet til Grand Prix dressur. Han var fløjhingst ved oldenborgkåringen i 1990 og gik en særdeles god materialprøve, hvor han opnåede 133,11 point i dressur og 124,55 i spring. Den dobbelttalenterede hingst blev far til flere kårede hingste og internationale konkurrenceheste i både spring og dressur. Det er dog gennem hingstens mest kendte afkom, den i vid udstrækning benyttede hingst Sandro Hit, at han nu står som grundlægger af en hingstelinje, der gennem en årrække har vist sig dominerende til kåringer, auktioner og championater. Den tæller bl.a. hingste som Sir Donnerhall, San Remo, Sieger Hit, Sarkozy, San Amour, Samba Hit I-III og rideheste som bundeschampionatvinder og UVM vinder Poetin, samt UVM sølvvinder og Grand Prix hest Polka Hit Nexen. Sandro Song er opdrættet af Paul Schockemöhle, der også står som ejer af Sandro Hit.