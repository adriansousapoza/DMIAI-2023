Ny juletradition i Vendsyssel Køreforening
2014-01-03T15:45:37
I 2012 kørte en håndfuld hestevogne for første gang julehyggetur - i meget koldt vejr og masser af sne. En ny tradition i Vendsyssel Køreforening, der nu ser ud til at have sat sig fast i kalenderen. 14. december i år rullede 11 hestevogne med følgeskab af fire ryttere af sted ud på julehyggetur i den smukke vintervåde natur omkring Kørecenter Holtegaard ved Hjallerup. Nissehuer var der i hobetal! Både to- og firebenede havde huer på, enkelte vogne var pyntet med gran og en enkelt endda med lyskæde - så kan det da ikke blive mere julet? Mange glade forbipasserende mødte kuske og ryttere med vink og ønsker om en glædelig jul. Vendsyssel Køreforening er stolte af, at flere nye kuske var med på turen og fik en rigtig god oplevelse. Foreningen afholder mange aktiviteter for nye og urutinerede kuske, bl.a. begynderkurser og hyggetræning. Foreningens formand, Flemming E. Nielsen var selv med på denne tur som kusk. Flemming er en af ildsjælene bag begynderkurserne, og han øser jævnligt ud af sin store erfaring og hjælper gerne, hvor der er behov for det. Flemming blev for nylig hædret for sin indsats for køresporten ved at blive udnævnt som "Årets DKF'er" af Dansk Køre Forbunds hovedbestyrelse. Den skønne juletur blev selvfølgelig afsluttet med hygge, gløgg og æbleskiver i den lune kuskestue. Vendsyssel Køreforening ønsker alle en glædelig jul.   Fotograf: Mark Flensted Stetkær 