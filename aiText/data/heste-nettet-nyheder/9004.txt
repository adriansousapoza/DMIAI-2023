Wishing Stone lader op ved Vesterhavet 
2012-06-06T07:30:02
Træningspas ved stranden og den fornødne afslapning skal igen gøre Wishing Stone til en vinderhest. På søndag starter milliontraveren i Copenhagen Cup. Et af de åbne kort i Copenhagen Cup, årets største danske travløb, er amerikanskfødte Wishing Stone. Hesten, som har den nordjyske forretningsmand og storhesteejer Knud Erik Ravn blandt sine ejere, er efter et længere ophold i Sverige nu på mellemstop hos træner Bo Westergaard. På træningscentret Vang Hovedgård i Nørresundby har Wishing Stone blot været opstaldet i et par uger, men om det er nok til sejr i Copenhagen Cup med 750.000 kroner i førstepræmie, er svært at vurdere. »Når man har fået en hest i træning fra muligvis verdens bedste travtræner, som ikke har vundet løb med den, så kan det umiddelbart være svært at tro på sejr efter få uger i et nyt miljø. Med tanke på sit fine startspor er jeg dog ikke utilbøjelig til at tro, at Wishing Stone kan få en rigtig god præmie. Med lidt held kan han måske være blandt de tre første,« siger Peter Jensen, der driver en af landets største travstalde med sin kompagnon, travtræner Bo Westergaard. Det bliver en anden nordjyde, Jeppe Juel, som kører Wishing Stone i løbet.Ture ved Vesterhavet Efter et rutinemæssigt dyrlægetjek har den nordjyske stald lagt en plan for Wishing Stones opladning inden søndagens Copenhagen Cup på Charlottenlund Travbane i København. Det gælder sandtræning ved Vesterhavet. »Først fik han lige lov til at falde til i sine nye omgivelser, men siden er meget af hans træning foregået på stranden ved Vesterhavet. Her har han fået lov til at arbejde, men også at lade batterierne op. På onsdag skal han så gå en række lette intervaller, hvor vi lige mærker efter, om han er som han skal være. Ellers skal han bare hygge sig,« siger Peter Jensen. Copenhagen Cup vil have stor bevågenhed fra udlandet. Løbet har hele tre fransktrænede heste med heriblandt Rapide Lebel, et af sit lands ypperste. Fra Sverige kommer blandt andre Brioni og Quarcio Du Chene, to af løbets forhåndsfavoritter. »Wishing Stone har jo nogle af de største meritter blandt de startende i Copenhagen Cup, så ved vi, at vi har at gøre med en kapabel hest. Vi har kigget lidt tilbage for at se på de typer af løb, som hesten tidligere har fået, hvem den har mødt osv., og naturligvis holder vi et skarpt øje med, hvordan han er i træningen,« vurderer en ganske fortrøstningsfuld, men samtidig realistisk Peter Jensen. Med amerikanske delejere skal Wishing Stone i øvrigt videre fra sin danske stald for på sensommeren at starte i sit fødeland og sandsynligvis også Canada. Den femårige hingst har indløbet lidt over ni millioner kroner.   Af Hestesportens Medier  I Copenhagen Cup får Wishing Stone debut på dansk grund. Foto: TR Foto.