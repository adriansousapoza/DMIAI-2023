De danske dressurheste klar ved OL
2012-07-31T20:35:59
Tirsdag gik alle fire danske dressurheste gennem dyrlægetjekket ved OL, og dermed er dressurlandsholdet med Nathalie zu Sayn-Wittgenstein, Anna Kasprzak og Anne van Olst samt den individuelle deltager Lisbet Seierskilde klar til at ride på banen og kæmpe for medaljer til Danmark.   De danske heste gennem dyrlægetjekket ved OL Kl. 17.30 (dansk tid) skulle de danske dressurheste gennem dyrlægetjekket ved OL for dermed at blive godkendt til konkurrence. Heldigvis var OL-staben tilfredse med, hvad de så, og dermed er alle fire heste klar til Grand Prix-klassen, der rides torsdag og fredag. Landsholdet, der rider for både hold- og individuelle medaljer, består af Nathalie zu Sayn-Wittgenstein på Digby, Anna Kasprzak på Donnperignon og Anne van Olst på Exquis Clearwater, mens Lisbet Seierskilde og Jonstrupgårdens Raneur deltager individuelt.   Hestene i topform efter træningsophold Fra søndag den 22. til fredag den 27. juli, hvor det danske dressurhold rykkede ind i OL-lejren, har de danske ekvipager og teamet været i træningslejr i Windsor for at pudse OL-formen af. Rammerne på det private ridesportssted har givet holdet helt optimale betingelser med eget staldafsnit, super ridebaner og flotte omgivelser, der har givet plads til ro og fokus på træningen.   Spændende konkurrencer venter Torsdag går startskuddet for dressuren ved OL. Torsdag og fredag afvikles Grand Prix-klassen, der er første del af holdkonkurrencen og første individuelle kvalifikation. Tirsdag i næste uge afvikles den olympiske Grand Prix Special, hvorefter holdmedaljerne afgøres, samt at det afgøres, hvilke ekvipager, der går videre til den individuelle OL-finale, der rides i kür torsdag den 9. august. Se hele programmet, regler og meget mere på Dansk Ride Forbunds OL-site.   Kilde: DRF  Nathalie zu Sayn-Wittgenstein på Digby (Arkivfoto: JP-Photo)