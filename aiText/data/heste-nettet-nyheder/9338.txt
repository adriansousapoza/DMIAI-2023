Summertime er den store favorit 
2012-08-29T20:37:09
Efter den lette sejr i Svenskt Oaks er Summertime klar favorit i Dansk Oaks på Klampenborg Galopbane søndag eftermiddag. »Summertime er super, super fin, der intet at komme efter. Jeg tror, at vi vil se en Summertime, der er bedre end sidst, også fordi jeg tror, at hun er meget bedre på græs end på dirttrack,« lyder det optimistisk fra ejer Bernt Dahl. »På papiret skal hun vinde, og det tror jeg også på. Men det er jo væddeløb, hvor alt kan ske, også for en storfavorit,« fortæller Bernt Dahl, der ejer den evnerige hoppe sammen med sin kone, Ann Lysholm Dahl. De har også opdrættet hende på stutteriet i Børkop ved Vejle. »Hun skal have så let et løb som muligt, for der ikke skal bruges en hestekræft for meget. Hun skal spare på kræfterne, fordi hun skal løbe i Stockholm i næste weekend i Svenskt Breeders med omkring 600.000 til vinderen. Her står hun også med topchance. Men vi tager ét løbet ad gangen, og selvfølgelig kommer vi for at vinde Dansk Oaks, men det er hårdt med starter to weekender i træk, derfor håber vi på et let løb,« forklarer Bernt Dahl. »Vores træner Francisco Castro mener også, at hun er bedre end i Svenskt Oaks. Hendes søskende er også blevet bedre og bedre med alderen. Derfor er jeg ikke utilbøjelig til at tro, at hun rykker ind i den skandinaviske elite til næste år. Vi har passet på hende i denne sæson, og derfor løb hun heller ikke i norsk derby i sidste uge,« siger Bernt Dahl.Af Hestesportens Medier  Summertime og jockey Manuel Martinez vandt let Svenskt Oaks i juli. Foto: Stefan Olsson/ Svensk Galopp.