Fransk sejr og Tina 4. i Parken
2011-05-22T17:21:21
En fantastisk spændende First Horse Grand Prix har netop fundet sin vinder her i Bernstorffsparken. Præmieoverrækkelsen var kun lige overstået før vejret, som det meste af dagen havde været tørt og behageligt, drejede over i noget der mest af alt mindede om en stormflod af regn, blæst, torden og lyn! Franske Franck Schillewaert red to fantastiske fejlfrie runder på den 11-årige franske hingst Marquis de la Lande (SF e. Quito de Baussy/Starter) og kunne som den eneste holde kontoen ren for fejl. Andenpladsen red den irske eks-verdensmester Dermott Lennon sig til på Kalvinretto (Ish. e. Kildare/Calvin Z) med 4 fejl i omspringningen i tiden 48,26 sekunder.   Dermott Lennon og Kalvinretto. Foto: JP-Photo.dk  Den tyske holdguldvinder fra VM i Kentucky, Janne Friederike-Meyer red en lynhurtig omspringning i tiden 49,15 sekunder, men netop den sidste forhindring, en lodret faldt og dermed løb der 4 fejl ind på kontoen. Dermed måtte Meyer og hendes tophest Cellagon Lambrasco (Holst. e. Libero H/Coriolan) tage til takke med tredjepladsen og de 8.000 Euro der tilfaldt denne placering.  Janne Friederike-Meyer og Cellagon Lambrasco. Foto: JP-Photo.dk Danske Tina Lund debuterede den 9-årige vallak Qrispy d'Ive (BWP e. Quick Star/Rebel Z I) på Grand Prix-niveau og det med succes. I hovedrunden faldt der desværre en helt let bom i det sidste dobbeltspring, men Tina havde redet med et højt nok grundtempo til stadig at være blandt de tolv bedste i hovedrunden af klassen, der afvikledes som en winning round, hvorfor hun kunne ride omspringningen.  Tina Lund og Qrispy d'Ive Z. Foto: JP-Photo.dk  Med en flydende, hurtig og fejlfri runde kunne Tina og Qrispy holde sig på de 4 fejl som de bragte med sig fra hovedrunden og det var nok til at sikre dem 4. pladsen i klassen og de dertil hørende 6.000 Euro. Franske Franck Schillewaert modtog for sin sejr 15.000 Euro og ærespræmier i form af bl.a. en spansk vin fra Dominio de Pingus til en værdi af 7.000 kroner.  Franck Schillewaert og Marquis de la Lande under præmieoverrækkelsen. Foto: JP-Photo.dk