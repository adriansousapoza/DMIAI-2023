God ridning på Vilhelmsborg
2012-02-04T11:02:43
De danske ryttere holder fanen højt ved det internationale springstævne på Vilhelmsborg denne weekend. Med sejre i 3 ud af de 5 afviklede klasser, har de danske ryttere markeret sig godt.   Med en sejr i torsdagens første youngsterklasse, på 7-årige Acoomie (holst. e. Acodetto/Briscar), viste René Fredslund danskerne vejen for fredagens klasser.   Fredag morgen startede med en Small Tour-klasse på 120 cm og her var Daniel Cassøe Jacobsen uovervindelig på sine mangeårige partner Raider Holmen (DV e. A-Dur/Blue Hors Agent). Tyske Dieter Smitz red Bini Balou ind på 2. pladsen foran danske Rikke Andersen og La Isla La Vida på 3. pladsen.   Tyske André Schröder og RPM Coquin Chandial sejrede foran landsmanden Dieter Smitz på Fermoso i fredag eftermiddags kvalifikation til søndagens Grand Prix. Lars Pedersen holdt den danske fane højt og red Contendra ind på klassens 3. plads.   Kasper H. Hansen kører sjældent hjem fra Vilhelmsborg uden en sejr i bagagen og denne weekend bliver ingen undtagelse. På lynhurtige Eskador-Star red Kasper sig til sejren i fredagens første afdeling af Medium Tour. Han måtte dog dele sejren med svenske Annika Gustafsson og Cool Hill, der også var fejlfri i omspringningen i nøjagtig samme tid.   Der er fri adgang til stævnet for publikum og der skal nok blive en super stemning ved aftenens afdeling af Big Tour og 2. kvalifikation til søndagens Grand Prix.