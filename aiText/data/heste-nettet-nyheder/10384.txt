Sådan parteres hest!
2014-03-19T21:26:18
I kølvandet af hestekødsskandalen, de mange velfærds sager i ind- og udland, den globale fødevaremangel, og vores generelle overflods- og spildkultur, skal vi måske til at tænke i andre baner, når vi afgør skæbnen for de heste vi ikke længere ønsker at bruge til noget. Hvorfor spiser vi ikke mere hest?   En provokerende overskrift, ja, fordi den støder på en række fordomme hos de fleste af os, men hvorfor? I andre lande er hestekød en udsøgt spise. Hestekød er sundt, og en ressource, der næsten er for god til at vi ikke udnytter den optimalt. Men det vil sikkert kræve vi alle sluger nogle 'kameler', og ser på hesten som en ressource i stedet for affald, når det er tid til, at den skal herfra.   Fortrinlig spise Slagtere i bl.a. Frankrig har længe sat pris på hestekød, som er en udbredt og yndet spise i landet. Har du rejst en del og ferieret i landet, har du sikkert sat tænderne i hestekød på et eller andet tidspunkt enten bevidst eller uden at vide det.  Hestekød er faktisk så yndet i Frankrig, at en filet af hestekød, oppebærer den højeste kilopris af samtlige udskæringer inklusive dem fra kødkvæg. Dette er velfortjent da hestekød er exceptionelt mørt kød. Hestekød en smule mere krydret og lidt sødere end oksekød, men smager som rødt kød - og efter nogens mening en smule af vildt. Ifølge danske slagtere kan næsten alt kød på hesten anvendes, og selv de mindre regulære stykker, er generelt meget mere møre end det tilsvarende oksekød. Skal man have en bøf, der med garanti er mør, er du således bedre stillet ved at vælge kød fra hest frem for okse. Næringsmæssige fakta Hestekød er også meget næringsrigt. Det indeholder især mange af de næringsstoffer som sundhedsstyrelsen og andre ernæringseksperter, siger vi skal have mere af i vores kost.  Hestekød indeholder f.eks. mange essentielle aminosyrer og polyumættede fedtstoffer, som bl.a. bidrager til at reducere kolesterol.  Sammenlignet med andre typer kød, indeholder hestekød endvidere større mængder af spormineraler som calcium, fosfor, jern, natrium, kobber, magnesium, silicium, zink og nikkel. Hestekød er desuden rig på A, B, og E vitaminer. Parteringsanvisning De udskæringer af hest der tilbydes i de franske slagterbutikker, minder meget om de udskæringer af oksekød, som vi kender fra de danske butikker. Nedenstående billede giver en vejledning til udskæringerne.  Så skal vi tænke os en ekstra gang om, inden vi stempler vores heste ud af fødekæden, ved at registrere dem uden for konsum, uden at der nødvendigvis er en medicinsk grund hertil? Alternativt er det dyrbare ressourcer vi sender til destruktion. Kilde for ernæringsfakta: United Nations Economic Commission for Europe   