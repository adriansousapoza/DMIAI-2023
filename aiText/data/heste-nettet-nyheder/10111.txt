Tjek din hest for dehydrering
2013-08-04T13:17:45
Pas godt på din hest i sommervarmen. Du kan selv tjekke om den er dehydreret og som følge heraf skal have ekstra opmærksomhed i den tørre tid   Sommeren i år er særlig varm og tør. Mens de fleste mennesker nyder den gode sommer, skal vi huske på, at dyrene godt kan have det lidt svær, under den skarpe sol og de høje varmegrader.  I sommervarmen er det vigtigt at sikre sig at den enkelte hest indtager væske nok, men det kan være vanskeligt at undersøge ud fra hvad der bliver drukket fra vandkaret, særligt hvis flere heste går sammen, eller hvis der er sat vandkop op på folden. Ved at undersøge hudens elasticitet, kan du imidlertid selv hurtigt og på meget enkelt vis, tjekke om din hest virker til at have en fornuftig væskebalance.  Elasticiteten af hestens hud er en rigtig god indikator for om hesten er dehydreret. Test dette ved at folde huden og tage godt fat om en stor hudlap på halsen, den øverste del af skulderen eller bringen. Normalt vil hudfolden springe tilbage til sit normale glatte udseende, så snart du giver slip på hudfolden. Gør den ikke det, men bliver stående som en hudfold, eller falder den kun langsomt tilbage til sit glatte udseende, er det meget sandsynligt at din hest er moderat til kraftigt dehydreret.  Hvis din hest er dehydreret, så giv den små mængder af rent friskt vand med mange små intervaller. Hvis dehydreringen er kraftig og din hest ikke vil tage imod vandet, bør du overveje at tilkalde dyrlægen.      Forsidefoto: Tine Lessèl  