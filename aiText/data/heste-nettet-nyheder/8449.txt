Vintertræning med de unge heste 
2012-01-11T08:53:07
Selvom det er vinter og denne årstid normalt er en stille tid for kørefolket, er der livlig aktivitet i Vendsyssel Køreforening.  Hver søndag kommer omkring 10 kuske med hver deres heste og hjælpere for at få hestene tilkørt. Dette foregår i en ridehal i Bjergby. Der er to heste i hallen af gangen, dette for at hestene kan vænne sig til, at andre heste er omkring dem. Og der skal ikke være for mange, da der ind imellem kan ske, at en hest bliver forskrækket eller ikke bryder sig om det der sker.  Tingene foregår, så der primært arbejdes på hestenes præmisser og sikkerheden sættes i højsædet. Underviserne er nogle meget rutinerede kuske, og dette giver de uerfarne kuske og heste meget tryghed.     Udover underviserne er der altid en hjælper med kusken, således der er en, der kan have fat i et reb, og kusken har fat i tømmerne, mens hestene "køres" fra jorden - altså uden der er spændt vogn efter hesten. Når hestene "køres" fra jorden, bliver der bl.a. lagt store tov over ryggen på dem og bundet lægter i seletøjet. Alt sammen for at vænne hesten til, at der er noget der siger lyde og berører ben og sider. Dette for at forberede hesten bedst muligt til den skal spændes for vognen. Det er bedre den bliver forskrækket og reagerer, når det kun er tov og lægter end en vogn. Risikoen for at hest eller kusk kommer til skade er meget mindre på den måde. Der har indtil nu ikke været skader på hverken heste, hjælpere eller kuske under kurserne. Så i forhold til både håndbold og fodbold er der betydelig mindre skader ved at køre med hest og vogn.  Når underviserne vurderer at hest og kusk er klar, spændes for vogn inde i hallen, mens begge undervisere er omkring for at hjælpe. Når det så går godt og kusk og hest er fortrolige med vognen, køres der ud i naturen. Igen er der en rutineret underviser med og igen er der stadig reb fra hest til hjælper. Sikkerhed frem for alt!     Det er en blandet forsamling af heste med både fjordheste, haflingere, frederiksborgere og tinkere som deltagere. Det er alle uprøvede heste, dog i forskellige aldre. Kuskene har stor fornøjelse af at mødes og udveksle erfaringer. Og god hestesnak kan der jo ikke være nok af sådan et sted.  I søndag havde kurset besøg af Dansk Køreforbunds formand, der gerne ville se, hvad der foregår i Vendsyssel Køreforening, da denne er forgangsforening på mange områder, og især lige nu har stor fokus på uddannelse af nye kuske. Dansk Køreforbunds formand er meget interesseret i at få uddannelse bredt ud i hele landet, så køresporten kan få en endnu større udbredelse.  Kurserne for nye kuske og heste har et par år på bagen, og der er af formanden for Vendsyssel Køreforening Flemming Nielsen og Anne Grethe Nørgaard, der selv er ivrig elite kusk, udarbejdet materiale til kuskene. Dette materiale har dannet grundlag for en bog, der udgives i løbet af 2012.  I forbindelse med besøget af Dansk Køreforbunds formand, blev der også snakket en del om Nordisk Mesterskab i kørsel med hest og vogn 2013, der skal afholdes på Holtegaard, hvor Vendsyssel Køreforening har sit kørecenter.  Så vintertiden er en meget aktiv tid for kørefolket, selv om der ikke køres så meget med hestene.