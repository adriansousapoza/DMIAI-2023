Jette Nevermann Torup ny ponylandstræner i dressur
2013-01-21T10:43:50
Dansk Ride Forbund har ansat Jette Nevermann Torup som ny ponylandstræner i dressur. Jette har beskæftiget sig med ridesport hele livet - både som aktiv rytter, træner og official. Nu er hun klar til at udvikle og styrke den danske ponydressur som landstræner.  Dressuren i hjertet Selvom det startede med springning i de unge år, har Jette Nevermann Torups hjerte altid banket for dressur. Som aktiv rytter har hun konkurreret til Intermediaire I-niveau, og hun har uddannet heste til Grand Prix-niveau. Hun har været aktiv dressurdommer i over 25 år, og taget del i udviklingen af de danske dressurprogrammer. Men en ting står over alt andet - trænergerningen. Derfor er Jette nu klar til at tage ansvaret for det danske ponylandshold.   "Jeg glæder mig meget til at fortsætte Vibsens (Vibeke Degn Andersen, red.) fantastiske arbejde for ponydressuren og ser frem til at kunne bygge videre på dette samt arbejde med den fortsatte talentudvikling. Samtidig glæder jeg mig til at få et godt samarbejde med alle de dygtige unge ryttere, deres trænere og forældre, for at vi fællesskab kan få det maksimale ud af de enkelte ekvipager. Det er den daglige fokuserede gode træning, der giver resultaterne på konkurrencebanerne. Ponyrytterne, der er grundstenen for den fremtidige topsport, er meget spændende at arbejde med. De er meget modtagelige for at lære, og de er individuelle i deres udvikling, så der kan ske meget på et halvt år, med den rigtige indsats. Målet er naturligvis, at vi fortsat klarer os godt internationalt, ved Nordiske- og Europamesterskaber, men samtidig er målet også at styrke dansk ponydressur lidt bredere", siger Jette Nevermann Torup.   Trænergerningen frem for alt Jette Nevermann Torup har siden 1993 uddannet ponyekvipager til landsstævne- og internationalt niveau - heriblandt flere landsholdsekvipager. Herudover har hun også uddannet flere junior- og ungrytter-ekvipager til samme niveauer. Jette har også ved flere lejligheder assisteret de danske ponylandshold. Jette Nevermann Torup driver sammen med sin mand og datter Dressurstald Jemo i Ørsted, ved Havdrup.   En kapacitet til ponydressuren "Det er i ponyårene, at kimen sås til vores dressurelite helt op til seniorniveau, og derfor er arbejdet med de unge ponyryttere essentielt for fremtiden. Derfor er vi meget glade for, at Jette har sagt ja til fremover at stille sig i spidsen for dansk ponydressur. Jette har en bred og stor erfaring i dressuren og med uddannelse og træning af unge eliteryttere, og vi forventer, at hendes erfaring vil styrke og udvikle vores talentmasse", siger Jens-Erik Majlund, generalsekretær i Dansk Ride Forbund. Stillingen som ponylandstræner i dressur blev ledig, efter Vibeke Degn Andersen sagde op i oktober 2012 efter 10 år på posten.   Målsætninger for dansk ungdomsdressur En væsentlig forudsætning for de unge danske dressurrytteres gode resultater er de systemer, der er bygget op omkring de enkelte ryttere i den daglige træning i klubberne med deres trænere og den store støtte fra familie og andre personer omkring rytterne. Landstrænerens væsentligste opgaver bliver at støtte op om rytternes udvikling i dette miljø. Det betyder, at landstrænerens primære rolle og væsentligste opgave bliver at støtte op om rytterne og fungere som sparringspartner for både dem, deres daglige træner og forældrene. Landstræneren skal aktivt bidrage til, at de unge mennesker i deres daglige træning rider i et konstant systematiseret og disciplineret træningsforløb, som danner grundlag for opnåelse af de langsigtede mål med talentudviklingen.   Landstræneren skal derudover arbejde for at sprede talentudviklingen til de regionale niveauer, og en væsentlig opgave i den forbindelse bliver at gennemføre regionale talentsamlinger og støtte op om klubbernes talentarbejde.   De lagsigtede mål for Dansk Ride Forbunds talentudvikling er:  ? at skabe seniorryttere, der har ridemæssige kompetencer blandt de allerbedste i verden. ? at skabe en talentudvikling, der giver muligheder for at udvikle rytterne maximalt til det niveau, som de har ressourcer og ambitioner til. ? at skabe en talentudvikling, hvor de enkelte ryttere og deres omgivne system kender udviklingsvejen til den internationale elite. ? at de unge mennesker gennem ridesporten får styrket et bredere spektrum af deres kompetencer, og udvikler sig som hele mennesker - og ikke kun som ryttere. ? at talentudviklinger sker med udgangspunkt i Aldersrelateret Træning   Dressurstald Jemo   Kilde: DRF  Datteren, Carina Nevermann Torup (Arkivfoto: JP-Photo)