Katja Berg tæt på kvalifikation til EM
2012-06-05T16:57:46
Ungrytter og aktiv skribent på Heste-Nettets fora, Katja Berg, rider i dag for den sidste kvalifikation til EM i military for ungryttere i år.   I april kunne man her på Heste-Nettet læse at Katja skulle til Lönningen, Tyskland, for at hente sin første kvalifikation til EM. Desværre gik ikke alt efter planen, og efter endt dressur og fejlfri terrænridning, snublede Corvette Imperial ved det sidste dyrlægetjek inden ridebanespringningen, og fik ikke lov at komme til start. Et meget uheldigt, men hendeligt uheld, og Corvette er heldigvis konstateret tip top af egen dyrlæge da hun kom hjem.   Næste udfordring blev CNC2* i Humleladen, Sverige, hvor terrænbanen skulle rides uden fejl på forhindringerne, hvis Katja og Corvette skulle nå deres mål og kvalificere sig til EM 2012. Det dårligste dressurresultat hidtil og et par bomme på springbanen, kunne derfor ikke ødelægge glæden, da Katja og Corvette kom fejlfrit gennem den svære terrænbane, dog med tidsfejl.   Med første kvalifikation i hus, kunne Katja se videre mod næste opgave: Endnu en to-stjernet klasse, denne gang i Hermanstorp. Igen skulle terrænbanen klares fejlfrit, hvis kvalifikationen skulle i hus og drømmen gå i opfyldelse. Også her viste Corvette Imperial sin store erfaring som militaryhest, og klarede banen uden stop.   Med to kvalifikationer i bagagen, er Katja og Corvette i dag i Holland, for at forsøge at ride den sidste kvalifikation hjem.   Katja er samtidig kvalificeret til både DM og NM for ungryttere med sin nye hest Proximate Wizard.    Katja Berg med Proximate Wizard Arkivfoto: JP-photo.dk