Fyrværkeri og heste 
2011-12-28T16:45:01
Vis hensyn når du skyder nytåret ind. Mange heste er bange for fyrværkeri, siger Hestens Værn, der opfordrer alle til at vise hensyn ved afskydning af fyrværkeri. - Tænk på dyrene og vis hensyn, når du skyder nytåret ind. Lad være med at skyde fyrværkeri af i nærheden af stalde og folde med dyr, siger Hestens Værn. Nogle heste reagerer ikke på fyrværkeri, andre gør. Heste er flokdyr og blot én "skudræd" hest kan sætte panik i resten af flokken. Det kan få katastrofale følger. Sådan hjælper du dine heste gennem nytårsskyderiet · tag hestene på stald / alternativt i læskur med bom for, så hestene bliver i læskuret · dæk staldvinduerne til, så hestene ikke kan se lysglimtene · flyt nervøse heste væk fra vinduer · læg ørehætte på særlig nervøse heste, evt. suppleret med specialfremstillede ørepropper til heste · tænd lyset i stalden · skru op for musikanlægget i stalden - og sluk for det igen, når fyrværkeriet er overstået, så hestene kan få ro · sørg for at hestene har rigeligt med stråfoder · tilse hestene flere gange i løbet af aftenen og natten     OBS Der er regler for hvordan fyrværkeri må anvendes herunder regler for afstande til f.eks. bygninger med let antændeligt tag og til stakke; det kan du læse mere om på Sikkerhedsstyrelsens hjemmeside www.sik.dk.   Pressemeddelelse: Hestens Værn