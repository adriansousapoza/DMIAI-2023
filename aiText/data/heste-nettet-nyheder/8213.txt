Hubertusjagt i Dyrehaven
2011-11-02T15:23:14
160 jagtryttere starter søndag den 6. november 2011 kl.10.00 ved Peter Lieps Hus.  Siden Sportsrideklubbens stiftelse i år 1900 er der hver den første søndag i november blevet redet Hubertusjagt i Dyrehaven. Denne begivenhed har igennem årene udviklet sig til en traditionsrig skovtur for op imod 40.000 tilskuere som mødes med familie og venner til en spænende dag i den smukke efterårsskov. Mange tilskuere oplever rytterne i flotte og dramatiske udspring over grøfter, lange svæv i luften på dybe landinger og ikke mindst udspringet i Magasindammen, hvor forventningerne er, at en eller flere ryttere må tage sig en dukkert i det kolde mudrede vand. Især i år er der ekstra meget vand i den "uhyggelige" dam, som er frygtet af alle rytterne. Også ruten rundt i skoven er i år en ekstra udfordring på grund af den våde sommer. Enkelte dele af ruten er omlagt for at finde så optimale forhold som muligt for hestene.    For jagtrytterne er Hubertusjagten afslutningen på en sæson, som er startet i begyndelsen af april med jagter i Dyrehaven, i de Sjællandske skove og på Godser, samt tre jagter på Mors i september måned, ialt 24 jagter. Hver jagt er en del af kvalificeringen til at måtte ride det afsluttende opløb på Hubertusjagten. Det er de 30 heste og 15 ponyer, som i løbet af sæsonen har kvalificeret sig til at måtte ride det for heste 800 meter , og for ponyer 600 m lange væddeløb, som afgør hvem der bliver årets Hubertusvindere. Favoritter I år deltager fuldblodshestene ikke i opløbet, så vinderen er en af de ryttere der rider på varmblodshest. Favoritter blev fundet efter søndagens jagt på Letreborg hvor der deltog 96 hesteekvipager: Christina Christiansen på Indiana Boy Kamille Dumong Erichsen på Harry Potter Bettina Halkier på Cosmos Jørgen Mortensen på Samurai Præmieoverrækkelse Når de hurtigste ryttere har passeret målstregen, er der præmieoverrækkelse på Eremitageslottets trappe. Her modtager Hubertusvinderen Prins Henriks ærespræmie samt Sportsrideklubbens æresdækken. I år er det Hans Kongelige Højhed Prins Henrik selv, der overrækker ærespræmien og lykønsker de øvrige placerede ryttere. Hubertuskæden overrækkes på trappen til den vindende ponyrytter, af sidste års vinder Sandra Winther og vinderen af hesteopløbet får sin kæde overrakt søndag aften ved en gallafest. Rytterne Søndagen før Hubertusjagten, bliver det på årets næstsidste jagt på Ledreborg Slot offentliggjort, hvem der er kvalificerede til at ride med i Hubertusjagtens opløb. Udvælgelsen foregår således, at de 30 ryttere, der har fuldført flest jagter i årets løb, og i øvrigt gennem flere sæsoner har deltaget i mindst 50 af Sportsrideklubbens jagter, kan være med i opløbet. I selve Hubertusjagten deltager ca. 130 voksne ryttere og ca. 30 ponyryttere. Fuldblodshestene må ikke deltage i opløbet i år. Fuldblodsheste er normalt de heste, som har størst vinderchance, derfor må de kun deltage hvert andet år. I ponyfeltet er det de 15 ryttere, der har fuldført flest jagter gennem året, der må ride opløbet. I år vil der endvidere deltage ryttere fra Fyns Jagtrideklub, Jysk Jagtrideklub og det forventes også i år, at der vil være deltagelse af udenlandske jagtryttere.   Tilskuerne På Hubertusdagen er der sædvanligvis mange tusinde mennesker i Dyrehaven, og mange stiller allerede op fra morgenstunden for at sikre sig en god plads. Jagthornsblæsere varmer publikum op ved Peter Lieps Hus, hvor man kan se alle rytterne samle sig. Det mest populære tilskuersted er ved Magasindammen, hvor rytterne springer direkte ud i vandet. Der er også mange tilskuere ved Ulvedalene, Grusgraven og selvfølgelig ved Eremitageslottet, hvor opløbet og præmieoverrækkelsen finder sted. Ved alle de røde låger ind til Dyrehaven uddeles en folder som viser ruten, tidsplan og fortæller lidt om baggrunden for Hubertusjagten, samt hvem der rider officials.    Jagten Starten på jagten går fra Peter Lieps Hus kl. 10.00, efter at master har præsenteret officials og givet feltet instruktioner om jagtens forløb. Herefter rider feltet igennem bl.a. Ulvedalene og Grusgraven, der begge har forhindringer med dyb landing, og 1. etape slutter ved Eremitageslottet ca. kl. 10.50. Efter en pause på ca. 15 minutter fortsætter jagten, og ved slutningen af 2. etape kommer rytterne til det spændende udspring i Magasindammen (forhindring nr. 32). Jagten er 13 km lang og undervejs skal der passeres 34 forhindringer. Selve jagten slutter igen ved Eremitageslottet, og opløbsrytterne rider derefter mod Hjortekær og den gamle galopbane, hvor væddeløbet starter. Ruten og forhindringernes placering kan ses på www.hubertusjagt.dk.   Hubertusvinderen Hubertusvinderen bliver fejret ved en stor Hubertusfest på Den Kongelige Skydebane, Sølyst i Klampenborg, om aftenen, hvor sidste års vinder Lone Friis må aflevere kæden, og dette års vinder ved en traditionsrig ceremoni får overrakt Hubertuskæden. Kæden bærer samtlige Hubertusvinderes navne og årstal for deres sejr. Ponyvinderen får overrakt sin kæde af sidste års vinder på trappen til Eremitageslottet lige efter opløbet, ponyrytterne har deres egen fest på et senere tidspunkt. Officials Det er Sportsrideklubbens jagtledelse, der tilrettelægger jagten og rider officials-posterne. Ræve i år er Chris Winther og Erik Laub, Master er Mette Kaufmann og Sidemaster er Henrik Friis og Niels Kattrup, Bagmaster Steen Lademann og Ponymaster er Stine Winther, med Birgit Jordan som Midtermaster og John Randskov som Bagmaster.   