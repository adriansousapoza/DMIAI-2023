Nyheder fra DI´s Avlskomite   Fagligt
2014-01-20T13:01:02
  Avlskomiteen under Dansk Islandsheste Forening har udsendt årets første nyhedsbrev. Avlskomiteen har afholdt sit første møde søndag den 5. januar, efter de blev konstitueret efter DI´s generalforsamling i december 2013. Der var en positiv stemning fra en samlet komité og med bred enighed om samarbejde, dialog, engagement, initiativ, forbedringer og ikke mindst en stor arbejdsglæde ved avl og den islandske hest. Opgaver og projekter i Avlskomiteen: I det næste år skal komiteens medlemmer arbejde bredt i gruppen. Der er mange vigtige arbejdsopgaver, som både skal sættes igang og som de skal have en afklaring på. Målsætningen for 2014 er ambitiøs:  "En af vores målsætninger for 2014 er bl.a. at forbedre vores kåringer både for avler, rytter, officials og dommere. Allerede nu kan vi præsentere dig for en nyhed. Når du har betalt kåringsgebyret på din hest til en dansk kåring, får den automatisk fri adgang til resten af årets kåringer (dog vil der blive et lille administrationsgebyr)!!! Vi vil gerne gøre kåringerne mere brugervenlige og smidige for alle. Derfor vil vi også kigge på mulighederne for, at gøre nogle af arbejdsgangene mere elektroniske både for dommere og for dig." - citat fra Avlskomiteens nyhedsbrev.  Derudover har komiteen fokus på at hjælpere til kåringerne er uundværlige og komiteen vil lægge større fokus på at uddanne/undervise hjælperne og være mere specifikke på, hvad det vil sige at være hjælper. Avlskomiteen vil meget gerne afholde et dialog møde med avlerne, fremviserne og dommerne. Man skal i fællesskab gøre kåringerne bedre og mere attraktive for alle. Komiteen har brug for råd og vejledning fra de proffesionelle, som er brugere af DI's kåringer og opfordrer til, at medlemmerne vil støtte op om dette og komme med gode råd og ideer. Information og kommunikation vil også blive forbedret meget i 2014 inden for avlen. Det skal være let og ukompliceret at få hurtig adgang til information på DI's hjemmeside. Avlskomiteen vil udvide informationsniveauet både på websitet men også på facebook. Dette for at medlemmerne skal føle sig infomeret og opdateret omkring komiteens arbejde.  Stambogskontoret laver et stort stykke arbejde og har mange henvendelser hver dag. Det er vigtig, at man, som bruger af stambogskontoret, skal være godt informeret om, hvilken service man kan få og hvem man skal rette henvendelse til.  I fremtiden vil medlemmerne også se, at de 4 komiteer vil arbejde mere sammen. Det kan være alt fra fællesarrangementer til udveksling af ideer. Avlskomiteen udtaler "Vi tror på, at det vil gavne fællesskabet, økonomien og ikke mindst den gode oplevelse for publikum." Kåringsdatoer for 2014: I 2014 er det besluttet, at afholde kåringer på følgende datoer: Kåring Herning 1. - 4. maj Kåring Herning 22. - 25. maj Kåring Hedeland 18. - 19. juni Kåring Nordisk Mesterskab 28. - 30. juli Kåring Skive 4. - 6. september Kåring (eksteriør) Bornholm 13. september Avlskomiteen ønsker at have avlsheste i forbindelse med til Nordiske Mesterskaber og har derfor ikke planlagt en sommer kåring i Hundested i år. Dette er et nyt tiltag, som er et led i et samar- bejde på tværs af Sport og Avl. . Avlskomiteen består af: Helene Soelberg, Jeanette Nielsen, Caroline Thrane, William Flügge, Michael Hembo og Søren Dons.