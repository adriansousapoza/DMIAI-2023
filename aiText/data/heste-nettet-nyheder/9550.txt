Fik storløbssejr i fødselsdagsgave
2012-11-19T09:37:02
Det var ikke en god flaske rødvin, som travamatøren Peter Rudbeck fra Skive fik på sin fødselsdag. Hans Stand And Deliver speedede sig til sejren i Tegllund A/S Grand Circle 3-års Championat i Billund og tjente 170.000 kroner. Det var en fødselsdagsgave der var til at tage at føle på, som amatørtræner Peter Rudbeck søndag fik på travbanen i Billund. Nu var den ikke pakket ind, som gaver normalt er. Det var nemlig en af staldens mange stjernetravere, som sørgede for en festlig dag. Hans treårige Stand And Deliver vandt nemlig på Peter Rudbecks 46-års fødselsdag Grand Circle 3-års Championat for hingste og vallakker - en sejr, der var 170.000 kroner værd. »Jeg synes, han gik et topløb i sin seneste start i Dansk Trav Kriterium, og i dag var han rigtig stærk. Nu håber jeg, at han kan snige sig lidt længere op i årgangstoppen og blive endnu bedre,« sagde en glad fødselar efter sejren. Og det skulle der være gode muligheder for, da hesten er sin årgangs mest vindende.   Festen kan fortsætte om syv dage For en uge siden vandt stalden Dansk Opdrætningsløb og nu Grand Circle. Og på næste søndag gælder det et nyt storløb, igen Grand Circle, men for hopper. Her råder Peter Rudbeck over Sweet Home Alabama. Det kan blive en fantastisk måned for Peter Rudbeck og familien. »Sweet Home Alamaba har fået et godt startspor og trænet stærkt, så vi kommer til Fyn fuld af optimisme. November er en god måned i år,« sagde Peter Rudbeck videre. Vinderkusken, Birger Jørgensen fra Aarhus, var som altid ganske nede på jorden efter sin femte sejr i Grand Circle 3-års Championat for hingste og vallakker. »Det er altid nemmest at køre de heste, som selv kan, klassehestene. Hvis vi som kuske ikke lige frem spænder ben for dem, så gør de jo deres bedste. Peter har formået år efter år at få produceret og ført heste frem, som vinder klassiske løb. Og det er jo de løb, som vi alle brænder for at vinde. En sand fornøjelse,« sagde Birger Jørgensen. Af Hestesportens Medier Med en effektiv afslutning vandt Stand And Deliver Grand Circle for Birger Jørgensen Foto: KM FOTO