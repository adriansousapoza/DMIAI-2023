Flot dansk resultat til EM i military
2011-09-11T21:47:38
Camilla Sæbø Hansen gjorde det mere end godt ved årets EM i military for juniorer, hvor hun med dagens springning igen forbedrede sin placering. Det må siges at have været et endog meget godt junior-EM i military set med danske øjne. Godt nok var landet kun repræsenteret med en enkelt ekvipage, Camilla Sæbø Hansen med hesten Zanzibar, men hun holdt til gengæld fanen rigtig højt. Med 52 ryttere i klassen var konkurrencen hård, men Camilla lagde ud i flot stil, da hun i dressuren placerede sig på en delt 12.-plads. Og herfra gik det kun frem. Et flot terrænridt med kun 0,4 strafpoint bragte Camilla og Zanzibar op på 8.-pladsen, og selvtilliden var således i top inden denne dags ridebanespringning. Og heller ikke på springbanen svigtede Camilla og Zanzibar. Springningen kan være en udfordring for militaryhestene, og det er her de skal vise at de ikke kun er hurtige og modige når der er spring på banen, men tillige lydige, forsigtige og teknisk dygtige. Kun otte ekvipager formåede at komme fejlfrit gennem springbanen, og én af dem var Camilla og Zanzibar. Det bragte dem helt op på det endelige resultat - en rigtig flot 5.-plads. Det må siges at være rigtig godt gået. Tillykke til Camilla Sæbø Hansen og Zanzibar!