DM med brækkede knogler!
2014-05-31T00:08:58
Starten er gået for dette års Danmarksmesterskaber for senior, U21, U18 samt children (U14 ridende på heste i stedet for ponyer). Første kvalifikation for U14 samt U21 var i går. Banen for U14 havde den helt rigtige sværhedsgrad - det blev samtlige fejlfrie ryttere, som kom afsted med en placering. Vinderen af første runde af DM blev Emilie Louise Weilsby på Fortuna som red i den hurtige tid 75,27 sek.    Emilie Louise Weilsby på Fortuna  Nr. 2 blev Kaja Aarøe Rasmussen på Final Countdown i tiden 75,59 sek og nr. 3 blev Maria Barnewitz Schou på Londa i tiden 77,09 sek. Som nr. 4 samt nr. 5 kom hhv. Sofie Rask Thomsen på Fairness 135 samt Mathilde Hjørringgaard på Contador.    Kaja Aarøe Rasmussen på Final Countdown   Også for U21 havde banebyggeren fået lavet en bane, som gav placering til alle 8 fejlfrie ryttere. Vinderen af første runde blev Mie Daugaard Reimer på Loriot H 3 som red i den hurtige tid 67,44 sek. Nr. 2 blev Frederikke Strøm på Zelini i tiden 69,78 og nr. 3 blev Martin Neergaard på Zilagro i tiden 71,84. Som nr. 4 havde vi igen Mie Daugaard Reimer på Rorayo, nr. 5 var også igen Martin Neergaard på Little Rock, nr. 6 Michelle L. Wstergaard på Webster Lady, nr. 7 Julie Mailand Hansen på Coolman og nr. 8 Isabel Jasmin Kristoffersen på Beckham Røntved. Ydereligere 4 ryttere klarede banen fejlfrit på forhindringerne men med en enkel fejl på tid.  Her er det er værd at nævne 2. uplacerede. Det er den noget viljefaste Camilla Fliedner Ernst der nemlig red klassen fejlfrit på forhindringerne dog med en enkel (og meget forståelig) tidsfejl, da hun red klassen med et brækket kraveben - hun havde desværre haft et uheldigt styrt i klassen forinden, men et brækket kraveben er absolut ikke nok til at stoppe Camilla. Planen er fortsat at forsøge at ride finalen i morgen!   Også Andreas Schou rider rundt med en brækket knogle, nærmere betegnet en brækket hånd - i onsdags fik hans ene hest taget et ekstra galospring inden springet, hvilket betød, at hesten fik sprunget op i hånden på ham med enten sadlen eller mankepartiet. Det slag var så hårdt, at det resulterede i en brækket knogle i håndleddet og en hånd, som er bundet ind i gips fra midt på underarmen ud til fingrene. Det er i øvrigt skyld i, at han ikke kan holde normalt på tøjlen.    Andreas Schou  