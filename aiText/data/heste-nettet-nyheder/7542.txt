Dansk hesteuddannelse trækker i amerikanerne
2011-03-16T13:36:37
Carla fra USA er taget hele vejen til Danmark for at uddanne sig på Jordbrugets UddannelsesCenter Århus. Carla Salak er vild med heste. Hun er 19 år og går på dyrepasseruddannelsen med speciale i heste på Jordbrugets UddannelsesCenter i Århus. Og hun adskiller sig i virkeligheden ikke ret meget fra sine klassekammerater. Altså hvis det da ikke lige er fordi, hun er fra Chicago i USA. Men hvad får en ung pige til at rejse om på den anden side af jorden for at dyrke sin passion for heste? Man skulle tro, at der var heste nok derovre i indianernes land. "Alle i USA ved, at man skal til Europa, hvis man skal blive til noget med heste" forklarer Carla. I virkeligheden er hendes største ønske at få den prestigefyldte berideruddannelse, men der er strenge adgangskrav, hvor dyrepasseruddannelsen på hestelinjens første del, grundforløbet, er en af de tre adgangsveje til at blive optaget på uddannelsen til berider. Kommet for at blive I USA havde Carla en ridelærer, der talte så varmt om uddannelsen i den for hende nærmest ukendte by Århus i det lille land Danmark, og så behøvede Carla ikke tænke sig om længe. I sommer tog hun turen over Atlanten med sine forældre for lige at se skolen an, og besøget gjorde kun ønsket større. Og efter jul satte hun sig igen i flyet med retning mod Århus. Denne gang for at blive. "Jeg tror, jeg vil blive i Danmark hele mit liv, jeg elsker virkelig at være her," siger hun, selvom den kun 19-årige pige indrømmer, at hun også savner sin familie ind i mellem. "Men dette er min drøm, og den kan jeg ikke udleve hjemme i Chicago," forklarer hun. Hun har endnu ingen hest her i Danmark, selvom Jordbrugets UddannelsesCenter tilbyder gode vilkår for opstaldning. Men det er simpelthen for besværligt at transportere en hest over Atlanterhavet. I stedet tager hun ofte over på det nærliggende hestesportscenter, Vilhelmsborg, hvor hun har fået lov at låne en hest, indtil hun får købt sin egen. Mange udenlandske elever Det er ikke første gang, at der kommer udenlandske elever på hesteuddannelsen, forklarer uddannelsesleder Poul Arne Jansen. Faktisk er det mere reglen end undtagelsen. "På næsten hver årgang har vi en elev fra udlandet. Det plejer typisk at være fra Norge, Sverige eller England, for JU (Jordbrugets UddannelsesCenter, red.) har virkelig et godt ry - også langt udenfor landets grænser," siger uddannelseslederen, men understreger, at det er første gang, en elev har taget turen hele vejen fra USA. Carla er dog overbevist om, at hun langtfra er den sidste amerikanske elev på Jordbrugets UddannelsesCenter. "Jeg vil anbefale alle mine venner at tage herover," siger hun med et smil. Jordbrugets UddannelsesCenter Århus