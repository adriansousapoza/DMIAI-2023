ECCO Sko A/S og Dansk Ride Forbund fortsætter samarbejdet omkring ECCO Cup
2011-03-04T07:00:02
Danske dressurryttere får igen i 2011 mulighed for at dyste i den succesfulde landsdækkende dressurturnering ECCO Cup. ECCO Sko A/S fortsætter deres flerårige sponsorat af turneringen, der er et yderst vigtigt led i den succesfulde talentudvikling, som dansk dressursport har gennemgået de seneste år. Turneringen er for pony (kat. I + II)-, junior- og ungryttere samt U25. Talentudvikling - en mærkesag for ECCO Sko A/S "Hos ECCO er vi både glade og stolte over turneringen, der utvivlsomt har bidraget positivt til den altafgørende talentudvikling. Gennem vort fokuserede engagement i sporten håber vi, at kunne bidrage til at flere talenter får mulighed for at vise deres kompetencer på et internationalt niveau, samt at sporten oplever en konstant tilgang af nye unge udøvere. Endvidere har vi hos ECCO altid fundet det afgørende af støtte unge mennesker der er dedikerede til deres sport, og som aktivt forfølger deres mål og drømme", siger Morten Lauge Jensen, Leader, Marketing Development, ECCO Sko A/S ECCO Cup er vigtig for talentudviklingen "Dansk dressursport er gennem en rivende udvikling i disse år, hvilket afspejles af den medaljesucces, vores unge ryttere høster på den internationale scene. ECCO Cup'en er en vigtig brik i talentudviklingen, og derfor er vi meget glade for, at ECCO Sko A/S fortsat vil støtte op om turneringen", siger Jens-Erik Majlund, generalsekretær i Dansk Ride Forbund. ECCO Cup - for talentudviklingens skyld Formålet med ECCO Cup er at fremme den danske dressurelite inden for dressursporten, så ekvipagerne kan dygtiggøre sig mod internationalt niveau. ECCO Cup'en strækker sig fra kat. II-ponyer til U25 Grand Prix, hvilket skal sikre en rød tråd i de unge talenters karriere. Med en præmiesum på over 150.000 kr. er ECCO Cup Danmarks største ridesportsturnering. Kilde: Pressemeddelelse