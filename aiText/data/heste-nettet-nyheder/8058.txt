Holland i front ved EM
2011-09-15T22:14:32
Det hollandske hold kunne i dagens første runde af holdmesterskabet med et perfekt resultat - 0 fejl, lægge sig i front af mesterskabet. De sejrsvante tyskere indtager foreløbigt andenpladsen. Det hollandske hold leverede tre fejlfri runder ud af fire mulige og kan dermed indtage en snæver føring og en totalscore på 7,42 strafpoint. Tyskland var ikke helt så flyvende som deres hollandske naboer og må med 10,41 strafpoint nøjes med den foreløbige andenplads inden morgendagens holdfinale. Det er dog blot marginaler der adskiller de to førstplacerede hold og så lidt som et enkelt nedslag kan vende op og ned på medaljerækkefølgen. De franske ryttere overnattede ellers på førstepladsen i holdkonkurrencen, men måtte indkassere fejl i dagens klasse og ender dermed på 15,95 strafpoint og en foreløbig 3. plads. Franskmændende kan dog langt fra regnes ude af topkampen og det tegner til at blive en uhyre spændende finale i morgen fredag. Vores svenske naboer overnatter på en foreløbig 6. plads, men kan med blot 18,74 strafpoint sagtens ride sig ind i kampen om medaljer igen. I den individuelle stilling ses en suverænt ridende Carsten-Otto Nagel i front på sin skimle superhoppe Corradina (Holst. e. Corrado I/Sandro) med blot 0,69 strafpoint, foran irske Billy Twomey på Tinka's Serenade (AES e. Tinka's Boy/African Drum) med 0,95 strafpoint og den suverænt ridende veteran, engelske Nick Skelton på Carlo (Holst. e. Contender/Cascavelle) med 1,04 strafpoint. Bedste danske individuelle resultat er Camilla Enemark og Regino der ligger på 43. pladsen med samlet set 19,04 strafpoint. Se alle dagens resultater i dette link