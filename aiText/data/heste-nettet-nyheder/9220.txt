Dressurlandsholdet er klar til at indtage OL-byen
2012-07-27T21:48:23
I dag går det løs ved OL i London, og i knap en uge har det danske dressurlandshold været i træningslejr i Windsor, for at få pudset formen af. Stemningen er helt i top og forberedelserne til verdens største sportsbegivenhed OL i London kunne ikke have været bedre. Det danske dressurlandshold er sponseret af First Horse Hesteforsikring.    Helt perfekte forhold Vejrguderne har været med de danske ryttere under deres træningsophold i Windsor. Solen har stået højt på himlen og temperaturen har ligget på de 30 grader, så vejret har man ikke kunne klage over. Rammerne på det private ridesportssted har givet holdet helt optimale betingelser, med eget staldafsnit, super ridebaner og flotte omgivelser, der har givet plads til ro og fokus på træningen.  Hestene har nydt omgivelserne og fået slappet godt af, og stemningen i lejren er helt i top. Alle hygger sig med hinanden, og hver aften er grillen blevet tændt, hvorefter man har nydt hinandens selskab, hvilket har givet et super sammenhold.   På grund af varmen har træningen for landstræner Rudolf Zeilinger foregået tidligt om morgenen, og derefter har hestene været på skridttur et par gange i løbet af dagen. Alle hestene er i fin form, hvilket også gør sig gældende for rytterne, der har været aktive med løbeture.    Helt enkelt - så kunne forberedelserne til OL ikke være bedre. Senere i dag tjekker holdet ind i OL-byen, hvor de i aften skal gå ind til åbningsceremonien sammen med de andre danske atleter. Lørdag morgen får holdet en sidste træning i Windsor inden hestene lastes og bliver kørt til Greenwich Park.   Kilde: DRF    Lisbet Seierskilde (Arkivfoto: JP-Photo)