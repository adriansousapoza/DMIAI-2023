Reining guld til Belgien
2012-08-17T22:08:32
I dagens Reining Amateur Select blev det til Belgisk guld, Østrigsk sølv og tysk bronze. Belgiske Paul Verhulst red den 13 årige hoppe Red Whiz She Is så flot, at de andre ryttere ikke fik en hov til jorden.   Paul Verhulst og Red Whiz She Is lavede dagens bedste speedcontrol i cirklerne, havde perfekt bæring hele vejen igennem og lavede sikre spins og slides. Specielt hoppens bæring skal fremhæves efter dagens ridt, da denne ekvipage netop viste præcis hvorfor balancen hos hesten er så vigtig i reining klasserne.   JP-Photo.dk   Hoppen havde stor fart på i cirklerne og formåede at lave en tydelig og sikker overgang til arbejdsgalop, derudover kom changementerne flydende og på de helt rigtige tidspunkter. Hoppen fik desuden lov at være frigjort i stoppet så hun kunne bruge halsen som vægtstang, netop som det bør være. Dette giver balance i stoppet og gør at hesten ikke bliver bange for biddet. Flere af klassens andre ryttere gjorde idag den fejl at stoppe hesten på tøjlen, og det kan resulterer i en hest der er usikker i sit rundown fordi den frygter/ikke bryder sig om stopsignalet fra tøjlen. Det ses også tydeligt, at holdes hesten for hårdt fortil, bliver selve stoppet ubalanceret og forkrampet. Alt gik tilsyneladende op i en højere enhed for guldmedalje ekvipagen idag, idet hele programmet så legende let og elegant ud, samtidig med at der var fart og tempo ud over det sædvanlige.   Sølvmedaljen i denne klasse gik til østrigske Fritz Stoll på den seksårige vallak ARC Lime N Chocolate. JP-Photo.dk   Bronzemedaljen gik til tyske Ute Wilhelm med den kun fireårige hoppe Soonernic Vintage. JP-Photo.dk   Resten af resultaterne fra klassen kan ses her: http://www.ecqh.eu under resultater.