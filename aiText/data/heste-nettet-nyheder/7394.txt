Emilie vandt i Florida
2011-02-08T12:17:48
Det var på den hollandsk opdrættede Gucci (KWPN e. Mr. Blue/Torrero), at den regerende danske mester i springning, lørdag den 29. januar kunne ride en sejr hjem. Klassen var en 1.40m klasse med omspringning og Martinsen var fejlfri i omspringningen i tiden 40,709 mens andenpladsen gik til amerikanske Jessica Siuda på Robin i tiden 40,840. Emilie indtog også klassens 7. plads på hingsten Al Cantino (KWPN e. Ahorn/Landgraf I) med hvem hun ligeledes var fejlfri i omspringningen. I en 1.40 speedklasse torsdag den 27. januar, indtog Emilie og Gucci klassens 3. plads mens hun på Al Cantino red sig ind på 6. pladsen. Senest leverede Emilie og den svenske hoppe Carisma (e. Cardento/Maraton) i søndags en flot og fejlfri runde i den svære tostjernede Grand Prix. Selvom runden var fejlfri på springene, blev det desværre til en enkelt tidsfejl og dermed ikke mulighed for at deltage i omspringningen. Emilie og Carisma sluttede dermed som nummer 18. Klassen blev vundet af amerikanske Laura Kraut på Cedric foran engelske Nick Skelton på Unique.