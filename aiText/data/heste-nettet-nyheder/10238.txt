Bidløs ridning. Hvad, hvorfor og hvordan?
2014-12-19T21:17:09
Hvad er bidløs ridning? Bidløs ridning er en fællesbetegnelse for "at ride uden bid i munden på hesten". Men det er en betegnelse der spænder meget bredt!   Der er mange forskellige udgaver af bidløse hovedtøjer, og de forskellige typer indvirker forskelligt på hesten. Flere af dem, har paralleller til den indvirkning du får, ved ridning med bid.   Bidløs ridning indeholder ud over forskellige typer trenser, som fx. sidepull, hackamore, kapsun mm. også ridning i grime, rebgrime, cordeo eller helt uden udstyr! I denne artikel vil jeg dog holde mig til de bidløse muligheder der indbefatter tøjler, som fx sidepull, kapsun, hackamore mm.   Hvorfor bidløs istedet for bid? Mange stifter bekendskab med bidløs ridning, når de i en periode erstatter biddet med bidløs optømning, fordi deres hest af forskellige grunde ikke må have bid i munden. Det kan fx. være at hesten har fået fjernet ulvetænder, eller andre tand/mundproblemer, sår i mundvigerne eller andet der gør at den ikke må gå med bid i en periode. Men ridning uden bid vinder også frem, som et rent alternativ til bid. For flere og flere ryttere og heste er den bidløse optømning efterhånden standardudstyret i sadelkammeret.   Nogen heste har simpelthen for lidt plads i munden til at have et bid liggende uden at det giver unødigt meget ubehag. Derfor giver biddet ikke en optimal ridning, da hesten spænder op og bliver stresset over ubehaget. Hos de heste kan man med fordel vælge at ride med en bidløs optømning, da det vil give hesten en bedre oplevelse i træningen.   Meninger, sandt eller falsk! Der er mange meninger om bidløsridning som desværre kan afholde nogen ryttere fra at indtænke det som et alternativ uden at prøve det! Det er farligere, at ride uden bid, end med? Man kan ikke ride sin hest i samling, uden bid i munden? Biddet giver bedre signaler? Er det farligere end at ride med bid? Kommunikationen med hesten igennem tøjlerne beror på, at du har indlært din hest fine og klare signaler for tøjlehjælpen. Dette er ens, om du bruger bid, sidepull, hackamore eller andet.   Når dine signaler til hesten er godt indlært fra starten, vil du lige meget om du har bid eller ej, have en hest der kan bruge sin tøjle som støtte i en stresset situation! En hest der ikke har indlært klare signaler for tøjlen, bliver let signalforvirret! I en stresset situation kan det medføre at hesten fx. går i mod tøjlen eller reagere voldsomt på den! Hesten vil være i tvivl om hvad der kræves af den og det er derfor ikke muligt at støtte den med tøjlen.   Vil du introducere en bidløs optømning, er det derfor vigtigt at du på samme måde som med introduktion til bid, bruger tid på at lære hesten hvad de forskellige signaler betyder. Trykket der bliver lagt i en bidløs optømning, ligger et andet sted på hesten hoved, end biddet der påvirker lader, mundviger og tunge. Derfor vil det føles anderledes for hesten og den må på ny indlære hvad tøjletrykket betyder - præcis som da den blev introduceret til biddet.   Har du en god og blød kommunikation igennem tøjlen og har din hest en klar forståelse af signalerne fra tøjlen, kan du give din hest lige god støtte og hjælp om du rider med bid eller ej! Derfor har du også mulighed for at ride din hest i samling uanset bid eller bidløs, da samlingen ikke har noget at gøre med hvor hårdt du har fat i tøjlen, men hvor fine signaler du giver!   Er bidløs ridning = ingen smerte for hesten? Hesten har store nervebaner der løber ned over næseryggen og siderne af hovedet. Det er på disse sted at en sidepull, hackamore mm. er placeret og påvirker. Derfor vil de udløse smerte ved hårdt tryk. Da der findes mange forskellige bidløse trenser med forskellige hårdhedsgrader i næsebånd mm. er der derfor ikke lighedstegn mellem "ingen smerte" og "ride bidløst". Den bidløse optømning kan - ligesom et bid - udformes med forskellige hårdhedsgrader. Det er derfor lige så vigtigt at bruge tøjlerne med følsomhed ved bidløs optømning, som det er med bid i munden.   Er det mildere end bid? Som skrevet ovenover er det med bidløse trenser, som med bid. Der findes forskellige hårdhedsgrader indenfor de forskellige udgaver.   Fx. hackamoren kan fås med forskellig længde stænger, der giver større udveksling/tryk jo længere de er. På samme måde kan man få sidepull med forskellige hårdhedsgrader af næsestykket, der ligger hen over næseryggen på hesten. På begge kan man også have forskellige materiale på stykket der går ned om hagen. Nogen bruger bløde læderplader med uld og i den anden ende af kategorien er muligheden at bruge kæde, der tilfører mere ubehag og dermed også hurtigere og skarpere kontakt til hesten. Derfor er det ikke givet at bidløs ridning er mildere for hesten. Men ligesom med bid er det vigtigt at hånden er eftergivende og blød og man vælger det mildeste alternativ der er tilpasset sin hest.   Mangel på tilbud? Mange misforståede meninger om bidløs ridning bygger på, at der ikke er nok viden om mulighederne og indvirkningen af de bidløse alternativer. På mange rideskoler er bidløs ridning ikke en del af det man underviser i. Derfor giver det ikke nye og nuværende ryttere muligheden for at prøve alternativet.   Til stævner, der bliver afholdt under DRF, er de fleste dicipliner kun mulige at deltage i med bid i munden. Er man konkurrencerytter, giver det derfor ikke meget mening at ride sin hest med bidløs optømning, når man ikke kan deltage i konkurrencer med det.   Heldigvis bliver der oprettet flere og flere lokale stævner og træf hvor de bidløse ekvipager bliver tilgodeset. Fx. er en tilbagevendende årlig begivenhed DHE-træf der afholdes hhv. på Sjælland og i Jylland.   Prøv det Er du en af dem der godt kunne tænke dig at prøve at ride bidløs, er der flere og flere muligheder for at finde private rideskoler/undervisere der underviser i det. Spørg på din lokale rideskole eller kontakt en privat underviser.   At ride bidløs, giver dig en mulighed for at prøve at træne med din hest på en anderledes måde og opleve nye måder at kommunikere på.   God fornøjelse!