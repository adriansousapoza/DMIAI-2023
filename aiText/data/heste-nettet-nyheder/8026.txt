Stor jubel i den danske lejr 
2011-09-05T09:22:59
De danske paradressurryttere gjorde det rigtig godt, også i går søndag. Stinna Tange Kaastrup lagde ud med en guldmedalje for sin Kür med 76.600%, og det gav selvfølgelig en fantastisk stemning. Caroline Cecilie Nielsen i grad II blev nr. 8 med 67.25%. I grad IV blev Line Thorning Jørgensen nr. 2 med 75.750%, og dermed var sølvmedaljen i hus. Samtidig havde der været fejl i beregningen af Lines resultat fra lørdagens individuelle program. Det betød at Line i stedet for at blive nr. 4 blev nr. 3 og indehaver af en bronzemedalje. Henrik Sibbesen blev nr. 4 med 74.550%, og Charlotte Skovlund Jensen blev nr. 13 med 66.400%. Nu kan rytterne vende hjem med i alt seks medaljer - et fantastisk resultat. En guldmedalje, fire sølvmedaljer og en bronzemedalje. Mon ikke landstræner David Amager er tilfreds med sine ryttere? Pressemeddelelse