Line Kongensgaard nomineret til Årets Handicapidrætsudøver
2014-01-24T13:39:53
Paradressurrytter Line Kongensgaard er nomineret til Pressalits Keep Living-pris, som gives til Årets Handicapidrætsudøver 2013. Line er nomineret for sin indsats på Laponio ved EM i Herning, hvor det blev til dobbelt bronze til den unge rytter (hold og individuelt). Hun er nomineret sammen med fire andre udøvere, der har udmærket sig i 2013, og prisen uddeles den 29. januar.   De nominerede til Pressalits Keep Living-pris er:  ? Peter Rosenmeier, bordtennis - Aalborg/Malmø  I oktober vandt han for første gang i karrieren EM-guld i single og var samtidig med til at sikre Danmark guldet i holdturneringen. Dermed har han vundet guld ved både EM, VM og PL.  ? Amalie Østergaard Vinther, svømning - Thisted  Svømmepigen vandt to bronzemedaljer ved VM og satte flere personlige rekorder.  ? Landsholdet i kørestolsrugby  Danmark tog en historisk sølvmedalje ved EM og leverede dermed det bedste internationale resultat i dansk kørestolsrugbys historie som optakt til VM på hjemmebanen i Odense i 2014.  ? Line Kongensgaard, ridning - Arden  Som debutant fik hun sit store gennembrud under EM i paradressur i Herning, hvor hun både tog en individuel bronzemedalje og var med til at vinde bronze i holdkonkurrencen.  ? Jackie Tony Christiansen, atletik - Tranbjerg  Kuglestøderen skuffede ikke ved sommerens VM, hvor han til fulde levede op til de høje forventninger og vandt sin fjerde VM-guldmedalje.  Om Pressalits Keep Living-pris  Pressalit A/S tilbyder fleksible køkken- og badeværelsesløsninger til mennesker med nedsat funktionsevne gennem forretningsområdet Pressalit Care, der arbejder for at fjerne begrænsninger og skabe nye muligheder for personer med handicap. Pressalits Keep Living-pris er netop essensen af dette arbejde - en måde at honorer handicapidrætsudøvere, som gennem deres sport sætter et eksempel og viser, at der findes muligheder, hvor andre måske ikke ser nogle.  Ved nomineringerne er der lagt vægt på årets resultater, men også træningsindsats, indstilling og det, at udøveren vurderes at være en god repræsentant for handicapidrætten, har spillet ind.    Kilde: DRF  