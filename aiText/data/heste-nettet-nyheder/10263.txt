Vand er vigtigt på vinterfolden
2013-10-13T11:37:25
Vand er den vigtigste næringskilde for heste. Har heste ikke adgang til vand på foldene i vinterhalvåret, kan det medføre seriøse sundhedsfarer.  Vand er den absolut vigtigste næringskilde for vores heste - hele året rundt. Heste har behov for ca. 2-3 gange mere vand end andre næringsstoffer. En hest der vejer ca. 550 kg og som lever af fuldfoderblandinger og hø, har ved tempererede temperaturer på ca. 20 grader Celsius, behov for mindst 25 liter vand om dagen og vil som oftest foretrække at drikke mere. Vandindtag ved temperatursvingninger De fleste hestefolk er bekendt med at hestes behov for vand øges når vejret er varmt, men de færreste tænker over, at vandbehovet ved lave temperaturer reelt ligger over behovet ved moderate gennemsnitlige temperaturer. En kold vinter, som den i 2012-2013, kan faktisk øge hestens behov for vand ganske betragteligt, bl.a. fordi luften bliver tør og fordi der ikke er saftigt græs, der kan opfylde en del af hestens væskebehov. At spise sne og is Det er en misforståelse, at tamheste kan spise sne for at dække deres behov for væske i den kolde vinter. Desuden tærer det på energiressourcerne. Det kræver en stor mængde energi af hesten, at smelte sne til vand og herefter opvarme det til de 36-37 grader Celsius som kroppen har. Til eksempel så kræver det ca. 1500 kalorier at opvarme 30 liter vand fra 0 grader Celsius til kropstemperaturen, hvilket svarer til ca. ½ kg kraftfoder. Herudover kræver det ekstra energi af kroppen at smelte sne, for derefter at hæve vandets temperatur til hestens kropstemperatur. Massefylde Sne fylder også meget mere end vand. Det betyder at en hest reelt skal fortære, hvad der svarer til 40 10 liter spande, fyldt med sne, for at blive dækket ind, hvilket de færreste tamheste umiddelbart vil kunne overkomme. Tilsvarende kræver det ca. 25 cm sne for at få 2,5 cm vand. En hest skal altså, hvis det overhovedet var fysisk muligt, have adgang til temmelig store mængder sne, for at kunne dække sit behov for væske. Heste i vildmarken Heste i vildmarken kan derimod tilpasse sig mere begrænsede mængder vand, særligt fordi deres indtag af føde i den hårde vinter generelt også reduceres, og hestene taber sig. Det forholder sig imidlertid ofte omvendt med vores tamheste, der som regel får samme mængder foder i vinterhalvåret og oftest med en samlet højere tørhedsprocent end i sommerhalvåret. Heste kan dog ligesom mennesker overleve i længere tid uden mad end uden drikke. Rigeligt friskt vand At tilbyde hestene fri adgang til friskt rent vand året rundt, er et godt værktøj til at reducere risikoen for kolik tilfælde, forårsaget af forstoppelse. Samtidig er det et effektivt middel til at opretholde et sundt fordøjelsessystem og en sund hestekrop. Selvom det sikkert giver lidt ekstra udfordringer i vinterhalvåret, er det en rigtig god investering i din hests sundhed at sørge for, at den til stadighed har adgang til vand både på stald og når den er på fold.   Forsidefoto: Tine Lessèl