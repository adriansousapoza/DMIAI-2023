OL-Grand Prix dressur
2012-08-02T16:59:55
Klassens resultat endte med Carl Hester og Utopia på førstepladsen, Laura Bechtolsheimer og Mistral Højriis på andenpladsen, Dorothee Schneider og Diva Royal på tredjepladsen og danske Anna Kasprzak og Donnperignon på fjerdepladsen. Den sidste halvdel af klassen skal ride i morgen, med start kl. 12.00, dansk tid.  Efter Anne van Olsts ridt til 71,3 %, fulgte den 27-årige marokkanske rytter Yassine Rahmouni med den 14-årige Westfahler-hingst Floresco e. Florestan I. Det er første gang at et land fra det afrikanske kontinent, har kvalificeret en dressurrytter til OL. Ekvipagen red et fint program til 64 %, hvor der dog indløb en del små fejl og spændinger især i galopprogrammet.  Derefter fulgte den 44-årige canadiske rytter Jacqueline Brooks med den 13-årige svenske varmblods-vallak D´Niro e. D-Day. Denne ekvipage red et flot program til 68,526 %. Tyske Anna Balkenhof red et flot og stabilt program på Dablino, en 12 år gammel hannoveraner vallak e. De Niro. Ekvipagen red til 70,973 %.  Australske Kristy Oatley red den 13-årige holstener-vallak Clive e. Caletto I til 68,222 %. Den spanske rytter Jose Manuel Martin Dockx red den 13-årige P.R. E-hingst Grandioso e. Adelante til 69,043 %.  Sidste rytter inden pausen var den populære britiske rytter, Carl Hester med den 11-årige KWPN-hingst Utopia e. Metall. Utopia fremviste som sædvanligt nogle rigtig flotte trav-øgninger, men havde en ærgerlig kiks i galopøgningen, hvor Utopia chancerede lidt for tidligt. Ligeledes blev den ene galoppiruette lidt for stor. Utopia stod flot fremme foran lod, men virkede dog lidt spændt og ikke tilstrækkeligt fremme til tøjlen.   Første rytter efter pausen var amerikanske Jan Ebeling med den 15-årige Oldenburger-hoppe Rafalca e. Argentinus. Hesten som Jan Ebeling ejer i kompagniskab med Mitt Romneys hustru Ann Romney. Ekvipagen red et stabilt program til 70,243 %.  Herefter fulgte den svenske rytter Minna Telde på den 11-årige hannoveraner-hingst Santana e. Sandro Hit. Santana, der mangler det ene øje, brillerede med fantastiske traverser i trav og imponerende travøgninger. Desværre fik ekvipagen en del fejl i galopprogrammet, hvor bla. den ene galoppiruette kiksede helt. Generelt var Santana måske ikke helt samlet nok i forhold til hvad man kan forvente på dette niveau, hvilket også afspejlede dommerens karakter på 65,213 %.  Den polske rytter Michal Rapcewicz red den 15-årige Randon e. Czuwaj til 66,915 %. Anky van Grunsven red den rutinerede 18-årige hannoveraner-vallak Salinero e. Salieri. Parret fik vist en flot indridningsparade. Pæn fri trav, dog ikke den bedste ekvipagen har vist, men uden fejl. Kunne være mere bøjet i trav-traverserne. Lidt taktfejl i passagen. Lidt ilende skridt og knap taktren. Salinero så ud til at være i top form, koncentreret og tilpas. Desværre indløb også fejl i 2érne changementerne. Parret endte med 73,343 %.  Den tyske rytter Dorothee Schneider red den 10-årige hannoveraner-hoppe Diva Royal e. Don Frederico. Ekvipagen endte med 76,277 %, med highlight i en forbilledlig piaff.  Helt specielt var næste rytter, den 71-årige japanske rytter Hiroshi Hoketsu med den 15-årige hannoveraner-hoppe Whisper e. Wolkenstein II. Ekvipagen blev belønnet med 68,723 %. Hoketsu red sit første OL i 1964, dengang dog som springrytter.  Den irske Anna Merveldt red Coryolando e. Coriolan til 69,772 %. En meget ridelig hest, med tanke om det haglvejr/skybrud der åbnede sig over banen, idet ekvipagen red på banen.  OL-debuttanten, den kun 22 årige danske Anna Kasprzak og Donnperignon måtte også ride deres program i øs regnvejr. På trods af den silende regn, gennemførte Anna et fantastisk og fejlfrit program til 75,243 %, med især flotte og kraftfulde passage-ture, og imponerende galop serier. Den næste ekvipage, canadiske David Marcus red den 12-årige Dansk Varmblods-vallak Capital e. Lavallo. Capital er avlet af Stutteri Chrevi. Ekvipagen måtte desværre opgive, idet Capital pludselig blev forskrækket på banen, og det lykkedes ikke at berolige hesten tilstrækkeligt, så programmet kunne fuldføres.  Austraske Lyndal Oatley red den 11-årige Oldenburger-hingst Sandro Boy e. Sandro Hit til 69,392 %. Lyndal er gift med den svenske landsholdsrytter Patrik Kittel, som også deltager ved dette OL.  Emma Kanerva red den 15-årige hannoveraner-vallak Spirit e. Espri. Emma Kanerva rider ved den anerkendte tyske berider og reitmester, Hubertus Schmidt. Ekvipagen blev belønnet med 70,653 %, hvor især travprogrammet trak mange point hjem med stor løft i passage og flotte zig-zag traverser.  Belgiske Claudia Fassaert red Donnerfee e. De Niro. En smuk hest, der let og elegant lader sig ride. Ekvipagen blev belønnet med 71,778 %.  Finske Mikaela Lindh red Dansk Varmblods-vallakken Skovlunds Mas Guapo e. Master/Cannon Row. Mikaela er bosiddende i Danmark og driver Stald Sølyst i Kokkedal. Ekvipagen leverede et flot og stabilt program til 70,745 %, med især flotte galoppiruetter og udtryksfuld passage. Det var også en meget rørt og smilende Mikaela, der red ud af banen.   Den kun 20 årige brasilianske Luiza Tavares de Almeida red den 16-årige Lusitaner-vallak Pastor e. Hostil. Igen ser vi en race, der lige som P.R.E.-hingsten, ikke besidder de mest rummelige, smidige gangarter, hvilket især har betydning i sidebevægelserne, men dog har nemt ved at komme ind og sætte sig i de mere samlende øvelser. Ekvipagen red til 65,866 %.  Dagens yngste rytter, 19 årige Morgan Barbancon Mestres red den 19-årige KWPN-hingst Painted Black e. Gribaldi/Ferro. Painted Black der tidligere har været startet med stor succes under Anky van Grunsven. Parret fik et resultat på 73,024 %.  Fra New Zealand så vi Louisa Hill med den 11-årige hannoveraner-vallak Antonello e. Anamour. Ekvipagen blev tildelt 65,365 %.  Anden sidste rytter er den britiske rytter Laura Bechtolsheimer med den 17-årige Dansk Varmblods-vallak Mistral Højriis e. Michellino, opdrættet af Betty Rasmussen, Varde. Laura red et super program, og blev belønnet med 76,839 %. Ekvipagen var uden tvivl publikums favourit, idet klapsalverne gav højlydt genlyd.  Sidste rytter er den individuelle hollandske rytter, Patrik van der Meer på den 11-årige KWPN-vallak Uzzo e. Lancett. En meget ædel, højtstillet men lidt smal hest til den 1,87 cm høje Patrik. Flere småfejl indløb under programmet, bl.a. i etter changementerne. Uzzo fik vist nogle rigtig gode piruetter og fantastisk passage, men mangler stadig lidt styrke i bl.a. piaff. Parret sluttede ned en score på 71,003 %.  Anky van Grunsven og Salinero (arkivfoto: JP-Photo)