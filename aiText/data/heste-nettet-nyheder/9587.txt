Wildcardsejr til Dufour i Ecco-Cup finalen
2012-12-03T23:15:59
    Det blev til overbevisende sejr for den nye superkombination Cathrine Dufour og Atterupgaards Orthilia i Ecco-Cup finalen for Young Riders   En hest som Atterupgaards Orthilia (e. Gribaldi/Donnerschlag) ser man ikke tit, hun er ganske enkelt en verdensklassehest. Hoppen går med en helt fantastisk power og vilje, med især en i særklasse trav med masser af skulderfrihed og afskub. Hun høstede da også mange 9-taller i begge dages programmer - flot og følsomt administreret af vores regerende youngrider europamester Cathrine Dufour. Et imponerende resultat for det nye samarbejde, der blot er måneder gammelt. Det var tilmed kun 7-årige Orthilias debut på dette niveau. Hoppen savner selvsagt endnu lidt rutine, hvilket kommer til udtryk i galopturen, hvor der endnu indløber lidt spændinger, men Cathrine formår stadig at få hjulpet hoppen fejlfrit rundt. Sejren kom i hus med to ridt honoreret med henholdsvis 73,684 og 76,833 procent og derved et samlet resultat på 150,517.     Andenpladsen gik til endnu et stortalent i dansk dressursport, nemlig Nanna Skodborg Merrald på JJ Defender (e. Depardieu/Rubinstein). Defender besidder ikke den samme overlegne gangartskvalitet som Orthilia, og man kunne ønske sig en mere let kontakt fortil i trav, men Merrald får alt ud af vallakken og viste flotte, fejlfri programmer og meget korrekt ridning. Ekvipagen opnåede henholdsvis 72,368 og 73,667 procent og en samlet resultat på 146,035   Tredjepladsen gik til Louise Zinglersen og Cadillac (e. Oldtimer xx/Furioso III). Ekvipagen havde to fine og stabile ture blot med lidt momentvise spændinger i changementerne.     Se samlet resultat her    Cathrine Dufour og Atterupgaards Orthilia (Foto: Line Børner)