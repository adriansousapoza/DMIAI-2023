Vanrøgtsag i Faaborg på Fyn
2012-01-29T15:15:33
For nylig fik foreningen nyt Hesteliv en anonym henvendelse angående ca. 12 heste og ponyer, der gik ved en ejendom ved Faaborg på Fyn, hvor en del af dem var meget tynde.   "Vi tog hurtigt på tilsyn og kunne konstatere udefra, at hestene ikke havde det godt. Flere af dem var afmagrede og særlig en gik dårligt på sin bagpart. Vi traf ikke ejeren hjemme og valgte derfor straks at politianmelde sagen." fortæller Janne Junker, formand for foreningen, i en pressemeddelelse.   Faaborg-Midtfyn politi og kredsdyrlæge har været på stedet i tre dage for at gennemgå og vurdere hestenes tilstand. Desværre var der ifølge politiet nogle af hestene, der var i meget ringe forfatning og ville blive aflivet.   Nyt Hesteliv er glad for den håndtering, som politiet har gjort i denne sag. De rykkede hurtigt ud på sagen og konstaterede med det samme, at dyrene havde brug for hjælp.   "Vi ville ønske, at anmeldelser som denne ville komme lidt tidligere, så hestene kunne nå at blive reddet, inden det kom så vidt. Nyt Hesteliv vil opfordre til, at man hellere engang for meget end en gang for lidt henvender sig til os." siger Janne Junker.   "Underernærede og dermed afmagrede heste udvikler ekstraordinært lang pels for at beskytte sig mod kulden. Det kan godt snyde, så man ikke kan se, hvor tynde de i virkeligheden er. Virkeligheden er som regel værre, end billedet kan vise. Inde under pelsen skal der være et rimeligt fedtlag. I denne sag var der overhovedet ingenting. Det var for nogle af hestene kun skind og ben. Hvis hoftebenene er synlige og stikker ud, er hestene for tynde, og så må man godt reagere." fortsætter Janne.