Uddannelsestema: Revisor - Louise
2011-06-24T11:45:02
I forbindelse med vores uddannelsestema er vi blevet kontaktet af Louise, der foreslår, at vi sætter fokus på uddannelsen som revisor, da det for hende er en uddannelse, der har åbnet døre til hesteverdenen. Men som hun siger, så tænker de fleste ikke på den uddannelse, når de overvejer hesterelaterede uddannelser. Louise fortæller her sin historie: Jeg er født i 1979, jeg er fra Brønderslev og har redet siden jeg var 6 år gammel. Da jeg var færdig med gymnasiet ville jeg et år til udlandet og arbejde med heste. Min kæreste, som er beslagsmed, er norsk, så jeg fulgte med ham til Norge og fik arbejde i en springstald. Der var jeg i tre måneder, så fik vi tilbud om at drive et lille ridecenter, og det sagde vi ja til.  Efter to og et halvt år som rideskolebestyrer syntes jeg, at det var på tide at få en rigtig uddannelse. Jeg ville ikke arbejde med hest på denne måde resten af livet, det var for hårdt og dårligt betalt.  Jeg har altid været god til tal, men havde faktisk ingen idé om, hvad jeg skulle blive "når jeg blev stor". Derfor valgte jeg en uddannelse som kunne bruges indenfor mange forskellige områder og som kunne bygges på og bygges om alt efter hvilken retning jeg ville gå i. Jeg tog en bachelorgrad i revision, denne indeholder også en regnskapsføreruddannelse. Da jeg var færdig blev den rideudstyrsforretning, som lå i nærheden af hvor vi boede, sat til salg. Det havde jeg lyst til! Men jeg havde jo desværre ikke den mængde med penge liggende. Resultatet blev, at hende som ejede butikken beholdt den og ansatte mig som daglig leder og trak sig tilbage i stedet. Jeg havde arbejdet der i halvandet år, da der kom et bud på butikken, og den blev solgt. Jeg stod da uden arbejde, men Hööks skulle starte butik i vores område, så jeg søgte her og fik job som butikchef. Jeg arbejdede der i næsten to år, men brød mig ikke helt om at jeg ikke kunne vælge, hvilke varer jeg ville have i butikken. Jeg havde samtidig en vanskelig hest, som vi havde utroligt vanskeligt ved at finde bid til, ingenting fungerede. Frustrationen blev større jo mere information jeg søgte, der var ret og slet ingen hjælp at få på dette område. Jeg fik til sidst kontakt med en engelsk tandlæge, som hjalp vores hest og fortalte at bidbanker er helt normalt i england. Da var jeg sat på sporet af hvad jeg ville. Jeg begyndte i 2008 som selvstænding med en netbutik og en servicebil med bid. Jeg har rejst meget rundt for at samle viden, for der var ikke mange eksperter på dette område i norden, desværre. Jeg driver stadigvæk min egen virksomhed og kommer nok til at fortsætte med det.  Jeg har brugt min uddannelse meget både i driften af mit eget selskab, men også i de øvrige job jeg har haft mht. til regnskabsforståelse, jura og budgettering. Om du skal drive en butik, en salgstald eller et ridecenter, så er det rigtig godt at kunne regnskab, noget forretningsjura og noget markedsføring. Ikke mindst så er det fint at have en mulighed til at bakke ud af hesteverdenen og få et normalt arbejde, hvis man får behov for det.  For mig var det en døråbner at jeg havde uddannelse og ikke bare var en "hestepige" og både banken og investorer har lidt mere tro på dine projekter, når du har en uddannelse bag dig og kan lave et budget, som du kan præsentere for dem.  Du kan finde lidt mere information om Louises butik her www.abitmore.no.