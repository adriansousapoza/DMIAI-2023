Kom til gratis talkshows og foredrag i Herning 
2012-03-02T22:37:37
First Horse inviterer til en række gratis talkshows og foredrag, under temaet Hestevelfærd i Herning.   De fire indslag afholdes i samarbejde med Messecenter Herning, og Ridehesten som er årets mediepartner. Årets program byder på et unikt indblik i dansk hestesport. Mød nogle af dansk hestesports største profiler, og hør for eksempel Andreas Helgstrand, den forsvarende Danmarksmester i dressur Lisbet Seierskilde og talentet Anna Kasprzak, fortæller om optakten til det kommende OL i London. Også brødrene Schou gæster talkshowet lørdag, til en snak om optimal springtræning, dansk springsport generelt og forventningerne til dansk tilbagevenden til Superligaen.   Hesteloven anno 2012 Dyrlæge og bestyrelsesmedlem i Hestens Værn, Mogens T. Christophersen giver lørdag et unikt indblik i den aktuelle situation om den nye hestelov. Hvad har loven haft af betydning indtil videre nu? Hvilke ændringer er på vej og har den forbedret dansk hestevelfærd? Stil spørgsmål undervejs og hør mere om det nye samarbejde om ændringer i den nuværende hestelov på tværs af hele dansk ridesport.   Velfærd i højsædeDen gennemgående tråd bag alle indlæggene er velfærd: Hvordan passer vi bedst muligt på vores heste, på tværs af niveauer, træning, discipliner og anvendelse? Dyrlæge Nicolai Jarløv byder søndag på et spændende oplæg under titlen: Optimer hestens præstation. Under foredraget fortæller han blandt andet om konsekvensen og risikoen for skader når hesten bliver træt, eller er varm og sveder meget - noget som de færreste er opmærksom på i træningen. Desuden fortæller han, hvad vi som ryttere og hesteejere skal være opmærksomme på, og hvordan vi kan sikre at hesten er i stand til at præstere optimalt uafhængigt af niveau og disciplin.   Gratis adgang for alle Der er gratis adgang til alle talkshows og foredrag, talkshows og foredrag afholdes i auditoriet ved hovedindgang VEST. Salen kan rumme optil 300 personer, således er der plads efter "først-til-mølle" princippet.   Se programmet på www.firsthorse.dk