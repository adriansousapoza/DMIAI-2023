Hiscox Artemis solgt til schweiziske Philine von Bremen
2013-01-27T11:32:46
Richard Davisons OL-hest Hiscox Artemis er solgt til den schweiziske U25-rytter Philine von Bremen. Artemis er købt som Grand Prix lærehest for Philine.  Den 14-årige westfaler-vallak e. Florestan var ejet af Lady Derby og havde i 2012 sit hidtil bedste stævneår. Under Richard Davison sluttede ekvipagen på en femteplads i World Cup finalen og til OL i London var parret med som individuel deltager.  Philine von Bremen har trænet hos Andreas Helgstrand siden april 2012, og det var også her hun fik mulighed for at ride Artemis, som ankom til Helgstrand Dressage som salgshest.   Hiscox Artemis har særlig flair for de samlede øvelser, piaff, passage og galoppiruetter og bliver dermed en god partner for Philine, der som U25-rytter begynder sin karriere som Grand Prix-rytter.  Kilde: Eurodressage  Richard Davisons og Hiscox Artemis (Arkivfoto: JP-Photo)