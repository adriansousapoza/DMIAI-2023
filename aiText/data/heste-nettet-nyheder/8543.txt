Nyt samarbejde om Danish Eventing Championship 2012
2012-02-13T17:27:35
Fra den 24. til den 26. august vil der være stor aktivitet i Søborg ved Gilleleje. Søborggård Rideklub og Kirkehavegård v. Frank Sæbø Hansen, er gået sammen om at afholde DM for seniorer, Junior/Youngriders og Pony.   Det bliver et storstilet projekt over 3 dage. Kirkehavegårds fantastiske terrænbane, der havde sin debut til NM i 2011, en helt ny anlagt springbane og 2 dressurbaner vil danne rammen om selve afviklingen af Danish Eventing Championship 2012.   Udover DM-klasserne, vil der være åbne klasser for både heste og ponyer i henholdsvis 2*- og 1*- klasser, ligesom der vil være en 100cm-klasse åben for alle kvalificerede hesteekvipager.   "Det er et meget stort, men også meget spændende projekt vi har sagt ja til, men med en klub som Søborggård Rideklub, der igennem mange år har afholdt 4- 5 militarystævner om året, samt en så professionel anlagt terrænbane, ja så tager vi gerne denne opgave" udtaler Sally Schlichting.   "Vi har været heldige at få en stævneorganisation op at stå af meget professionelle mennesker, hvilket gør at vi har mange forskellige tråde at trække i samt et team, der kan magte at varetage de opgaver, der er i forbindelse med så stort et stævne."   Planlægningen af stævnet har været i gang siden oktober 2011 og vi er allerede meget langt mht. at finde sponsorer, frivillige, leverandører mm. Men så stor en begivenhed kan også kun blive til noget pga. gode sponsorer og en "hel hær" af frivillige.   Mere information om stævnet kan også, indtil DRF's hjemmeside er klar, findes på www.soeborggaard.com       Pressemeddelelse, DRF