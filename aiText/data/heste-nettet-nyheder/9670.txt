Klub melder sig ud af DRF og ind i Hestevelfærd.dk
2013-01-04T17:24:08
Taulov Rideklub har per 1. januar meldt sig ud af DRF. I stedet er de nu medlem af Hestevelfærd.dk. Alle medlemmer er således automatisk også flyttet over på den nye aftale.   Taulov rideklub er en nyere klub fra 2010. Den er startet som en klub, hvor vigtigheden lå i rytternes indføling og samarbejde med hesten. Klubbens formål er at favne bredden, hvor der lægges vægt på pædagogisk og velovervejet undervisning og samvær, således at hver elevs behov og kunnen tilgodeses. Det er den sociale trivsel der vægtes frem for sportslige resultater, både set fra hestens og rytterens synspunkt.   Det har vist sig at blive til en fantastisk klub, hvor både unge og gamle går op i at alle trives. Mennesker men især hestene. Det betyder, at ridningen og træningen er baseret på samarbejde og ikke på tvang. Det betyder også, at klubben har følt sig langt væk fra DRF (Dansk Ride Forbund), som de mener har et meget gammeldags syn på hesteadfærd og ikke er opdateret i mange år på viden omkring hestes intellektuelle og fysiske formåen.  I klubben Hestevelfærd.dk som er landsdækkende, men som har hovedsæde i Koldingområdet, fandt TAU en samarbejdspartner som sætter hestes trivsel over rytterens, og som har fokus på samarbejde, afslappethed og nyeste vidensbaseret forskning, skriver TAU i en pressemeddelelse.  Igennem Hestevelfærd.dk kan alle TAUs medlemmer deltage i foredrag, kurser, og stævner under helt andre forhold end DRF. Her er stævner uden stress og smerte. Stævner hvor samhørighed og glæde fra både hest og rytter er i højsædet. Stævner hvor man deltager i f.eks frie øvelser (hvor hesten udfører øvelser uden udstyr, og endda også uden at have fysisk kontakt til mennesket), skriver de endvidere.   Kilde: Pressemeddelelse, Taulov Rideklub   Forsidefoto: Arkivfoto, JP-Photo.dk  