Landsstævnet i Randers udvider igen.
2012-07-29T22:18:44
Det netop overståede Landsstævne på Little Creek Ranch i Randers var igen i år en stor succes. Pernille Bendix og Co havde i år valgt at udvide med flere klasser og dermed henvende sig til en endnu større mængde ryttere. Vejret var ikke just venligt i Randers, men takket være det store ridehus og den gode stemning gik alting alligevel glat til weekendens stævne.   Ud over de mere almindelige klasser som Trail, Pleasure, Showmanship og Reining var der i år åbnet op for flere nye klasser. Der var bl.a. Versatility Ranch Horse Trail, hvor hest og ryttere skal gennemride en forhindringsbane med forhindringer der ligner dem man som cowboy kan komme ud for. Bl.a. at trække en bom med lasso, bære en pose fra a til b, passere en låge og derudover vise ubesværede overgange.   En anden ny klasse var Versatility Ranch Horse Working Ranch hvor rytter og hest sammen skal flytte en kalv frem og tilbage og vise at hesten mestrer at styre kalven i den ønskede retning. Derudover var der Working Cowhorse klasser, og man kan håbe at disse nye klasser vil tiltrække endnu flere kvægryttere næste år da det virkelig er sjovt at se på, tempofyld og uforudsigeligt som det nu er.   Udover de almindelige klasser var der desuden underholdningsklasser begge dage i form af Freestyle Reining og Freestyle Pleasure hvor rytteren selv planlægger programmet og sætter musik til. I disse show klasser gives der desuden point for udklædning.   Udover selve ridningen var der naturligvis den obligatoriske rytterfest lørdag aften, med god mad, musik fra jukeboksen og mulighed for dans til den lyse morgen.   Stævnefaciliteterne var naturligvis i top, og hjælperne var på pladserne og hurtige til at få banen klar til de forskellige klasser, så hele stævnet forløb glat sådan som det plejer. Mange af rytterne havde valgt at sætte telte op og benytte sig af de rejste teltstalde til hestenes overnatning.   Derudover var der som altid mulighed for at købe god hjemmelavet mad i madteltet, ligesom butikken var åben og i dagens andledning fyldt med gode tilbud til både hest og rytter. De mange sponsorer havde også sørget for fine præmier til vinderne af klasserne, så selvom man ikke købte ind i butikken var der mulighed for at kæmpe sig til kogebøger, pengepræmier, billetter til diverse seværdigheder og udstyr.   Little Creek har endnu engang dannet ramme om et flot arrangement med god stemning, masser af glade ryttere og nye oplevelser for heste, ryttere og publikum.