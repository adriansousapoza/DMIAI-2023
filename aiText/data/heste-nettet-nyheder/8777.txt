Nye skatteregler virker for hestesporten 
2012-04-05T13:54:29
  Det er blevet lettere at være hesteejer. Ændrede skatteregler, der trådte i kraft for over et år siden, begynder nu langsomt at have effekt. Det er den fynske Stald Mingus et bevis på. Det er dyrt at have væddeløbsheste i professionel træning, men i lidt over et år nu - siden 1. januar 2011 - har der faktisk eksisteret skatteregler, der kan gøre det væsentligt mere fordelagtigt. Det er travhesten Mingus T et rigtig godt eksempel på. »En række mennesker, der alle brænder for travsporten, er gået sammen om Mingus T, og de har hver måned betalt 1.000 kroner til dækning af udgifter i forbindelse med hestens træning, starter, smed og dyrlæge. Men som følge af de ændrede skatteregler, som alt for få mennesker endnu kender til, får de nu i deres Stald Mingus I/S - alt afhængig af deres øvrige personlige skatteforhold - cirka hver 5.000 kroner tilbage fra SKAT«, fortæller træner Frantz Praëm, som driver træningsstald på Royal Canin Arena i Odense og både serverer havren og den daglige træning for otteårige Mingus T. Præcedens har været urimelig Nu er det ikke sådan, at 'skattefar' har rakt trav- og galopsporten ret meget mere end sin lillefinger, men har trods alt erkendt, at tidligere regler på området - erhvervsmæssigt drevne stutterier og væddeløbsstalde som Stald Mingus I/S - har været udsat for såkaldt 'unødig tilbageholdenhed'. I overskriftsform bevirker ændringerne, at professionelt hestehold fremover kan drives som erhvervsmæssig virksomhed med mulighed for afskrivning på hesteholdet, fradragsret for moms af køb af varer og ydelser samt muligheden for at overføre skattemæssige underskud til år med overskud. Modsat skal virksomheden - i dette tilfælde Stald Mingus I/S - naturligvis beskattes af det eventuelle overskud, der måtte i virksomheden. Men der skal ikke betales moms af indtægter i form af det, som mange hesteejere selvfølgelig har fokus på: løbspræmier. »Præcedens fra SKATs side har tidligere været urimelig. Derfor er vi selvfølgelig meget glade for ændringerne. Væddeløbssporten anerkendes som enhver anden branche, således at vores professionelle opdrættere og hesteejere bliver ligestillet med ethvert andet erhverv,« siger Klaus Storm, direktør for Dansk Travsports Centralforbund. Klar med ny hestFra politisk side har intentionen bag de ændrede skatteforhold været at skabe vækst inden for dansk hesteavl og hestesport og samtidig fastholde det høje sportslige niveau, som både trav- og galopsporten i Danmark altid har haft. »Mine hesteejere i Stald Mingus I/S har med de nye skatteregler i hånden fået mulighed for at investere i endnu en hest, og det er netop det, som har været hovedformålet med de ændrede skatteregler. Selv om der ikke er garanti for, at det også går godt med den nye hest, Star Life Waltz, så er vi trods alt kommet et skridt videre i forsøget på at udvikle en sport fyldt med traditioner og ikke mindst lidenskab. En sport, som også yder sit til statskassen og den øvrige samfundsøkonomi,« siger fynske Frantz Praëm. Hestesportens Medier    Glade hesteejere i Stald Mingus I/S sammen med 'hovedpersonen', travhesten Mingus T. Foto: KM FOTO.