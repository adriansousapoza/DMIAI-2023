Verdenskendt show gæster Odense Congres Center i aften. 
2016-10-21T23:19:15
Lorenzo, The Flying Frenchman, alias Laurent Serre, er født i Camargue i 1977, og har siden barndommen beskæftiget sig med heste. Som seksårig begyndte han at ride på familiens heste, som syvårig begyndte han at voltigere. I sine ferier trænede han med cirkusartister, og som tolvårig optrådte han for første gang under navnet Lorenzo. Som syttenårig var han på sin første tysklands turne, og denne turne blev begyndelsen på Lorenzo International Horse Show.   Et show der blot er vokset og vokset siden, og nu har turneret i mere end 25 lande, har afholdt et utal af shows, og har optrådt for de kongelige i mere end otte lande, fra Englands Dronning Elizabeth II, til Hans Majestæt Hamad bin Isa Al-Khalifa, konge af Bahrain. Lorenzo International Horse Show er i øjeblikket på efterårsturne rundt i Europa, og i aften er turen nået til Odense hvor showet gæster Odense Congres center i forbindelse med JBK´s 10 års jubilæum.   Showet starter på slaget, og første del er fyldt med fart og imponerende kontrol. Ind kommer Lorenzo, stående på ryggen af to smukke grå galopperende lusitanoer, der som de eneste er iført hovedtøj og tøjler. Solidt plantet på begge hestes bagpart går det i fuld galop ind i arenaen efterfulgt af fire smukke sorte lusitanoer i fri dressur. De frit løbende heste styres udelukkende ved hjælp af en kørepisk og stemmekommandoer, og imponerende, det er det. Endnu mere imponerende er det, da de fire sorte heste kort efter ganske enkelt parkeredes midt i arenaen mens endnu to heste sluttede sig til. Disse to hvide lusitanoer galopperede side om side forrest, kun guidet af et sæt lange liner. At se Lorenzo styre disse fire heste over spring, gennem slalom og over bomme, i højt tempo, mens de fire sorte blot stod afslappet parkeret i midten, gav anledning til mange forundrede kommentarer fra publikum.       Efter indslaget med de lange liner fik Lorenzo og de seks heste selskab af fire smukke hvide lusitanoer, og havde således fuld kontrol over otte løse heste, plus de to han stod på gennem hele første afdeling. Enkelte småfejl tilgav publikum gerne, og det var nærmest en befrielse at opleve de veltrænede heste lave en lille fodfejl her og der. Det er blot med til at huske publikum på, at det er levende væsener med egen fri vilje der arbejdes med, og publikums begejstring vidnede om stor respekt for den nærmest umulige opgave Lorenzo satte sig selv på.      Efter en kort pause blev det tid til den mere stille del af showet, der kaldes Emotion. Lorenzo fremviser sine smukke heste i den flotteste frihedsdressur, og noget af det mest imponerende er, hvordan han med en enkelt kommando parkere grupper af heste rundt på banen mens han arbejder med en mindre gruppe. Flere står ligefrem og hviler og småsover mens deres artsfæller pisker rundt om dem. Ingen tvivl om at Lorenzo har styr på flokken. Igen styrer han da mange heste udelukkende ved hjælp af stemmekommandoer og en kort pisk, der naturligvis udelukkende benyttes som en forlænget arm. Ikke en eneste gang virker så meget som en enkelt hest bange for pisken. Lorenzos heste er villige, lydhøre, veltrænede, velpassede og frem for alt, veltilpasse i arenaen.