Dramatisk afslutning på DM-stævnet
2014-06-02T23:22:32
Favoritten faldt af og måtte udgå. Ny mester blev Thomas Dresler.   Der blev mere spænding end forventet, da anden runde af finalen i First DM for senior blev afviklet som afslutning på det store DM-stævne hos Schou Absolute Horses på Tågerup i Sommersted ved Kolding.   Søren Nørgaard Pedersen, som har pendlet mellem Tårgeup og Hamborg og deltaget i to stævner på samme weekend, var eneste fejlfrie efter kvalifikationens to runder, men i første finalerunde stoppede det brat, da Tailormade Chauloubet stoppede på en forhindring, så Søren Nørgaard Pedersen faldt af og måtte udgå.   I første runde af finalen var der ikke en eneste fejlfri - tiden gav mange problemer. Anden runde af finalen blev derfor mere åben, og kun med to fejlfri.   Ny Danmarksmester blev Thomas Dresler på Never Say Never, som havde seks fejl med og fik en i anden, altså i alt 7. Der måtte omspringning til om sølv og bronze, idet Thomas Sandgaard på Amarone, som havde 11 fejl med, red fejlfrit, mens Dorte Dahlmann Olsen på C.Itti havde syv fejl med og fik fire, altså også 11. I omspringningen red Thomas Sandgaard i tiden 45,04 og fik sølvet, mens Dorte Dahlmann Olsen fik fire fejl i tiden 45,04 og altså bronzen.   Thomas Dresler blev danmarksmester i 2002, mens Thomas Sandgaard blev danmarksmester på Tågerup i 2011. Sidste års danmarksmester Lars Bak Andersen på Arcado blev nummer fire og Søren Møller Nielsen på Velerne nummer fem.   Værten, Andreas Schou, valgte ikke at starte finalerunderne, da han har brækket hånden og gerne ville skåne den, da han og Leonardo der Kleine skal ride Nations Cup i Polen i den kommende weekend.    Glade vindere med mesteren Thomas Dresler i midten, Thomas Sandgaard til venstre og Dorthe Dahlmann Olsen på C:Itti.    Danmarksmesteren Thomas Dresler i æresrunde på Never Say Never.  