Talentsamlinger i dressur for ponyryttere
2012-09-19T12:54:56
Er du ponyrytter - født i 1998 eller senere (kat. III-ryttere født i 2001)? Så er Dansk Ride Forbunds talentsamlinger måske noget for dig. Med talentsamlingerne ønsker Dansk Ride Forbund at holde sig løbende ajour med den nuværende og kommende talentmasse i dansk ungdoms-dressursport. Dansk Ride Forbunds talentsamlinger i dressur er sponsoreret af First Horse Hesteforsikring. Nutidens talenter skal spottes Under ledelse af ungdomslandstræner Vibeke Degn Andersen bliver der afholdt to talentsamlinger, en på Fyn og en på Sjælland. Som ponyrytter kan du tilmelde dig én af samlingerne, hvis du (som ekvipage) har gennemført et dressurprogram i sværhedsgrad 3 med minimum 60 % ved mindst to C-stævner. Kat. III-ekvipager kan også deltage i talentsamlingerne, hvis de har gennemført LA2 med minimum 63 % ved mindst to C-stævner. På samlingerne rider rytterne i hold af 2 - 3 ryttere, og der rides som i daglig træning. På forlangende vil hver enkelt rytter blive bedt om at udføre enkelte øvelser. Rytternes daglige træner er velkommen til at møde ved samlingen. På Sjælland bliver samlingen holdt lørdag den 27. oktober hos Midtsjællands Rideklub, Jonstrupvej 3, 4320 Lejre, mens samlingen på Fyn bliver holdt søndag den 28. oktober på Middelfart Ridecenter, Røjlevej 30, 5500 Middelfart. Begge steder er der mulighed for begrænset opstaldning, hvis det ønskes. Pris: kr. 350,- for én pony - kr. 450,- for 2 ponyer. Rytterne sørger selv for evt. indkvartering og forplejning. Tilmelding sker på DRF Portalen.    Kilde: DRF    (Arkivfoto: JP-Photo)  