Trec – Set fra sadlen    Opdateret
2012-05-29T11:09:41
Mandag den 28. maj blev 2. Trec-stævne på dansk jord afholdt hos Nordøstsjællansk Rideklub på Nygård i Helsingør. Ligesom ved stævnet i Skive var der 33 ekvipager til start - der var heste og ponyer af alle størrelser og typer, og alderen blandt rytterne spændte også vidt. Det skønne vejr og dejlige omgivelser gav en dejlig stemning på pladsen, og alle både ryttere, tilskuere og hjælpere virkede glade for at være med på dagen. Konkurrencen begyndte med orienteringsridt på 5,5 km. Skoven ligger lige op til Nygård, så det var gode omgivelser til at afholde denne type stævne. Ruten var fint afmærket, så der var ingen tvivl om hvilken vej vi skulle ride. På enkelte steder skulle man benytte samme vej ud og hjem, så vi var heldige også at møde nogle af de andre ryttere. Ude på ruten mødte vi også et par af de søde hjælpere fra Nygård, der tjekkede at ingen blev væk. Idealtiden var mellem 41 og 60 minutter, så ruten kunne gennemføres i skridt stort set hele vejen, men der var da også mulighed for at trave lidt uden at komme for hurtigt hjem.  Foto: F. Hauge Efter orienteringsridtet var der en ret lang pause - men der var der god mulighed for at hestene kunne indtage lidt græs og vi ryttere kunne få noget koldt at drikke.  Gangtesten og forhindringsbanen blev redet lige efter hinanden. Gangtesten foregik på klubbens springbane, hvor der i dagens anledning var lavet en 100 meter lang bane som vi først skulle galopere, trave eller tølte ud af - og så vende om og skridte tilbage. Det lyder let - men da kravet er en lige linje uden den mindste slingren og uden skift i tempo, er det ikke så nemt som det lyder! Forhindringsbanen bestod af 8 forhindringer, der testede både rytterens kunnen og hvor lydhør hesten er. Hovedparten af banen lå på en sti der gik rundt om gården, men det var heldigvis muligt at have "sine" tilskuere med, så familie og venner kunne se hvordan det gik, og tage billeder af det. Forhindringerne var ridning gennem smal passage, et lille spring, ridning op ad bakke og ned ad bakke, tilbagetrædning, slalom og tilbage foran springbanen skulle vi trække hesten op ad bakke og trække den over et lille spring.  Foto: F. Hauge  Det var sjovt at prøve disse lidt anderledes udfordringer og hestene gik positivt til opgaverne. Dagen blev sluttet med præmieoverrækkelse på springbanen, hvor alle deltagende fik en fin staldplakette, som minde om et godt stævne. Alt i alt var det en yderst positiv oplevelse, og jeg kan kun håbe at masser af rideklubber får lyst til at arrangere lignende stævner og at mange flere ryttere kan få fornøjelsen at være med. Jeg er sikker på at både stævnerne og træningen op til dem vil være en positiv oplevelse for ryttere og heste i alle aldre.   Resultaterne fra stævnet blev:   1. Rikke Krøncke på Tyr fra Mårum (Tjele Military Klub) med 95.33 % 2. Ann Lorett Finch på Ulixes (Roskilde Rideklub) med 94.00% 3. Pia Kurylak på Zapatero (Roskilde Rideklub) med 92.67 % 4. Julie Fredbo på Fredbo's Image (Blistrup og Omegns Rideklub) med 91.33 % 4. Kajsa Brandt på Fredbo's Idol (Blistrup og Omegns Rideklub) med 91.33 % 6. Lotte Slot på Hugninn fra Saltrup (Tjele Military Klub) med 90.00% 7. Sarah Petersen på Buster (Nordøstsjællands Rideklub) med 89.33% 8. Lene Buch-Larsen på Felicia (Hjortespring Rideklub) med 89.33%