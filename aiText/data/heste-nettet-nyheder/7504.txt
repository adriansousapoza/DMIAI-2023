Chandler sprang i en klasse for sig
2011-03-11T13:29:41
Det var en fornøjelse at være publikum til dagens løsspringning ved hingstekåringen i Herning. Omend kvaliteten af springhingstene var meget svingende, blev selve løsspringningen afviklet på fornemste vis med ro og overblik som det ikke er set i Herning i årevis.  Løsspringningen foregik igen i vante omgivelser i hal M, i modsætning til sidste års fiasko i hal B. En del var ændret på afviklingen. Hingstene skulle ikke længere vise deres galopbevægelse inden løsspringningen hvilket resulterede i, at der for de flestes vedkommende var god ro og orden allerede fra de første ture gennem serien på langsiden. De foregående år har dommerne skulle bedømme galopbevægelsen inden og det var medvirkende til at mange af de unge hingste var ophidsede og forvirrede allerede inden de skulle springe. I år blev hingstene først set løsspringe for så til sidst at bedømme galoppen inden de forlod banen. Det nytiltrådte medlem af avlskommissionen, berider Johnny Hansen fortalte onsdag, at man havde ændret lidt i seriens opbygning. De første to spring var blevet forhøjet en anelse for at bremse de ivrige hingste lidt i starten af serien og dermed give dem bedre mulighed for at afvikle deres spring på slutoxeren. Johnny Hansen understregede flere gange, at de ønskede at give hingstene de bedste muligheder for at vise deres kvaliteter og ikke nødvendigvis deres svagheder. Dermed var man også villig til at ændre på afstandende mellem springene, såfremt enkelte heste ikke kom overens med de oprindelige afstande, men det ville dog påvirke den enkelte hingsts teknikkarakter negativt, hvis ikke den kunne indpasse sig på de fastlagte afstande.  Det blev dog ikke nødvendigt at rykke på afstandende i dagens løsspringning. Banepersonalet var dygtige til at få lagt bomme ind imellem springene for at bremse de mere overivrige hingste ligesom de også enkelte gange forhøjede det midterste spring med samme formål. Piskeførere og banepersonale virkede til at have et godt overblik i dag og de var uden tvivl den vigtigste faktor i den gode og afslappede afvikling. Blandt hingstene gjorde en lille men meget talentfuld gruppe opmærksomme på sig selv. I særdeleshed fik katalognummer 8 Chandler (holst. e. Casall/Carolus I/Liostro) fra hingstestationen Højagergård vist sine store kvaliteter på springene. Hingsten sprang med et usædvanligt overblik, en taksationsevne i særklasse og en kapacitet som vi bestemt ikke så grænsen for i dag. Chandler sprang med en smidig overlinie og overlegen bagbensteknik. Han kunne dog have sprunget med mere bascule, hvilket kom til udtryk som lidt åbne forben. Der var dog ingen tvivl om, at hingsten var forsigtig nok, han takserede helt i særklasse og formåede hver gang, at spænde kroppen og sætte kraftfuldt af på hvert eneste spring.  Chandler e. Casall Foto: JP-Photo.dk Særdeles positivt var det også at se halvblodshingsten med katalognummer 1 Fusagers Contador (DV e. Contendro I/Mas Media XX/Gay Baron XX ejet og opdrættet af Trine Poulsen og Henrik K. Pedersen). Contador sprang med god kapacitet og en tilpas smidig overlinie. Hingsten kunne have lukket lidt bedre sammen i forbenene og sprunget sig lidt bedre fri bagi, men der var ingen tvivl om, at Contador både er forsigtig og besidder en udmærket kapacitet. Eksteriørmæssigt er Contador en meget ædel og vellinieret hingst og sammenlagt med springevnerne, er han et spændende bud på en forædlerhingst til springhesteavlen i Danmark.  Contador e. Contendro I Foto: JP-Photo.dk Katalognummer 6 Count On Me T (DV e. Carmargue/Cape Town S./Linaro opdrættet af Stutteri Taldorf v/Annette Juhl Taldorf) lagde lidt usikkert ud i løsspringningen. Hingsten løb fladt gennem serien de første gange og fik slet ikke vist sine kvaliteter. Efterhånden begyndte Count On Me dog at slappe af og det var tydeligt at han med banepersonalets hjælp, begyndte at tænke lidt mere. På de sidste to ture gennem serien viste Count On Me T springning i absolut topklasse. Han sprang godt væk fra springene og viste en super forbensteknik og blev for hver tur bedre og bedre i overlinien og bagbensteknikken. På den sidste gennemspringning, lavede hingsten et klasse spring på slutoxeren hvor alt stemte. Forbens- og bagbensteknikken var i top og han sprang med stort overskud, smidighed og kapacitet.  Count On Me T e. Carmargue Foto:JP-Photo.dk Med katalognummer 15 præsenterede Godsend du Reverdy en særdeles spændende og velspringende søn. Tailormade Gangster (DV e. Godsend du Reverdy/Voltaire/Le Mexico opdrættet af Knud Lambek Kristensen) viste forsigtig springning i høj klasse. Gangster sprang lidt forskelligt fra gang til gang og det var tydeligt, at han ikke altid var lige koncentreret, hvilket resulterede i nogle lette nedslag på de første to spring. Flere gange formåede han dog at vise både kapacitet, teknik og respekt for bommene i høj klasse omend taksationen nok krævede lidt mere koncentration.  Tailormade Gangster e. Godsend du Reverdy Foto: JP-Photo.dk Hele fem sønner af hingsten Heartbeat mødte til løsspringning og med katalognummer 17 gjorde Handsome LN (DV e. Heartbeat/Voltaire/Allegro opdrættet af Lone og Niels Pedersen) en rigtig flot figur. Handsome LN er ud af samme mor som World Cup-vinderen Andante e. A-Dur, en af historiens mest succesrige DV-heste i international springning og slægtskabet fornægtede sig bestemt ikke, hverken i farven eller springevnerne. Handsome sprang med en lidt uens forbensteknik men reflekserne var gode og hurtige. Bagbensteknikken kunne lige så godt have tilhørt Andante, ligheden var slående og der var uden tvivl en stor kapacitet og forsigtighed gemt i Handsome LN.  Handsome LN e. Heartbeat Foto: JP-Photo.dk I onsdagens prøveløsspringning overbeviste katalognummer 21 Quiet Please (DV e. Quite Easy I/Calido I/Lagano ejet og opdrættet af Stutteri Sorgenfri v/Steffen Sunesen) med et stort overblik og en fantastisk smidighed. Kvaliteterne var ikke væk i dagens løsspringning men hingsten virkede spændt og havde måske haft godt af lidt mere støtte fra banepersonalets side på slutoxeren hvor han desværre flere gange blev stående lidt i afsættet og derfor øjensynligt ikke vist sine talenter til fulde. Quiet Please var dog på ingen måde dårlig. Forbensteknikken var god og ens, mens han kunne have sprunget med mere bascule og større smidighed i lænden. Bagbensteknikken var også god, men nok lidt påvirket af, at han aldrig rigtigt sprang sig færdig på slutoxeren.  Quiet Please e. Quite Easy I Foto: JP-Photo.dk Alt i alt var løsspringningen en fantastisk positiv oplevelse og fra flere publikummer lød der ros for afviklingen af løsspringningen.