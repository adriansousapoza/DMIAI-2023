Fælles hingstekåring for Knabstruppere og Palominoer i Skive 
2014-04-09T09:00:01
Lørdag den 19. april 2014 afholder Knabstrupperforeningen for Danmark og Palomino Sportsheste Avlsforbundet et fælles arrangement for hingste til avlsgodkendelse, materialprøve og kåring på Skive Ridecenter, Flyvej 18, 7800 Skive.    Der er tilmeldt 16 Knabstrupperhingste og 7 Palominohingste, og såvel størrelsesmæssigt som farvemæssigt spreder hingstene sig over hele paletten med miniaturer, ponyer og store heste, helplettede, halvplettede, hvidfødte, palominoer, cremelloer etc. Hingstene vises på fast bund, dyrlægeundersøges, måles, løsspringes og eksteriørbedømmes. 3 af Palominohingstene vises under rytter og 4 Knabstrupperhingste aflægger materialprøve, 3 med rytter og 1 for vogn.   Materialprøven indeholder en veterinær bedømmelse, gangartsprøve, løsspringning, spring med rytter og slutteligt en udholdenhedsprøve, som aflægges på Skive Travbane. Programmet starter for de morgenfriske med mønstring på fast bund kl. 07.00 og forventes at slutte omkring kl. 16.30 med Best in Show.   Interesserede er velkomne og rideklubbens cafeteria holder åbent under hele skuet. Yderlige information og katalog med tidsplan kan findes på Knabstrupperforeningen for Danmarks hjemmeside http://www.knab.dk og Palomino Sportsheste Avlsforbundets hjemmeside http://www.palomino-psa.dk Forsidefoto: JP-Photo.dk