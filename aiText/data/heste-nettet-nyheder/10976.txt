Holland vandt springningen til WEG
2014-09-10T00:23:16
Dagen inden den dramatiske finale blev den såkaldte "lille" finale afholdt. Denne finale blev afholdt over 2 runder, og hvor de fire finalister skulle findes og resten af placeringerne til VM skulle gives. Efter den lille finale var der kun en enkel rytter der røg ud af de foreløbige "final four", og det var desværre for Danmark Søren Pedersen. Allerede i første runde blev de danske medaljedrømme slukket for Danmarks vedkommende, da Søren indkasserede 12 fejl. Han kom godt igen i anden runde, hvor han fik 5 fejl. Selvom afslutningen ikke endte, som man måske havde drømt om, er der ingen tvivl om at Søren leverede en pragtpræstation under VM, og det kan vi med rette være stolte af! Andreas Schou, som lige akkurat alligevel endte med at kommed i den lille finale, kom igennem første runde med 9 fejl og anden runde med 5 fejl, hvilket også må siges at være nogle rigtig flotte præstationer! Andreas ende stom nr. 18 og Søren som nr. 19. Det at vi overhovedet havde to ryttere med i den lille finale er mere, end hvad mange overhovedet havde turdet drømme om. Så med den erfaring mere i bagagen, er der mulighed for at Danmark vil kunne klare sig endnu bedre i fremtiden. I top fire kom i stedet Jeroen Dubbeldam fra Holland på Zenith SFN, som inden den lille finale var helt nede på en 13. plads, og ind i den endelige finale kom altså Rolf-Gören Bengtsson fra Sverige, Beezie Madden fra USA, Patrice Delaveau fra Frankrig samt Jeroen Dubbeldam. I top ti endte som nr. 5 amerikanske McLain Ward, nr. 6. Daniel Deusser, som nr. 7 (og kun 19 år gammel!) Bertram Allen, nr. 8 Cassio Rivetti, nr. 9 Denis Lynch og som nr. 10 Marcus Ehning. OL-ekvipagen fra 2012, Steve Guerdat på Nino des Buissonnets, endte på en 11. plads. I den endelige finale var der spændning absolut lige til det sidste! Men desværre stod hurtigt klart, at vores svenske nabo Rolf-Gören Bengtsson så ud til at kunne ende på den ubarmhjertelige 4. plads, lige uden for medajlerne. Rolf-Gören red allerede på sin egen hest Casall Ask 4 fejl ind på kontoen, hvilket han var den eneste til at gøre på sin egen hest. På 2. hesten red Beezie Madden 4. fejl hjem og Rolf-Gören red 6 fejl ind - både Jeroen Dubbeldam og Patrice Delaveau red fejlfrit på deres 2. hest. 3. hesten gav Rolf-Gören endnu 4 fejl på kontoen, og han var nu oppe på 14 fejl inden hans sidste hest. Patrice Delaveau red med 1 fejl på sin 3. hest, og var altså på 1 fejl inden hans sidste hest. Beezie Madden red fejlfrit på sin 3. hest, og var nu oppe på 8 fejl. Jeroen Dubbeldam havde som den eneste redet fejlfrit på alle sine første 2 heste, og det var hermed sikkert, at hvis han kunne ride fejlfrit igen på den sidste, så havde han sikret sig guldet! Først på banen på den sidste fremmede hest var Patrice Delaveau. Det lykkedes ham at ride endnu en fejlfri runde, og med kun 1 fejl havde han lagt maksimalt pres på Jeroen Dubbeldam, som helt sikkert skulle ride fejlfrit for at få guldet. Som næste rytter viste han hvor overlegent det skulle gøres - som den eneste rytter der overhovedet red fejlfrit på Casall Ask, red han sikkert guldet i hus, og sølvet var stensikkert givet til Patrice Delaveau til stor ærgrelse for det franske publikum. På sin 4. hest lykkedes det endelig Rolf-Gören at levere en fejlfri runde på Cortes C, og han sluttede altså med 14 fejl i finalen. Cortes C var i øvrigt den eneste hest, der leverede 4 fejlfrie runder. Som sidste rytter kunne Beezie afgøre, om hun skulle ende med bronzemedaljen eller tage til takke med den utaknemmelige 4. plads. Efter en sidste runde med 4 fejl, sluttede hun på 12 fejl lige foran Rolf-Gören, og kunne altså forlade VM med en bronzemedalje. Top 4 blev altså således: Jeroen Dubbeldam guld med 0 fejl i finalen. Patrice Delaveau sølv med 1 fejl i finalen. Beezie Madden bronze med 12 fejl i finalen. Rolf-Gören Bengtsson med 14 fejl i finalen. Kilder: normandy2014.com