Emil Hallundbæk mester hos junior
2013-05-16T09:57:02
Overbevisende sejr med tre nulrunder gav DRF-mesterskabstitlen. Omspringing om sølv og bronze.  Der var ingen tvivl om vinderen af Dansk Rideforbunds Mesterskab for Junior (U18) præsenteret af Kolding Kommune. I en kold blæst på banerne på Tågerup, hvor Absolute Horses står for det store DM-stævne, red Emil Hallundbæk på Satisfaction FRH to overbevisende finalerunder med nul fejl, og da han også var fejlfri i kvalifikationen endte han på nul fejl. Det er hans første år som junior - i fjor fik han en bronzemedalje i Children-klassen på Tågerup.  Til gengæld var der spænding om sølv- og bronze-medaljerne. Martin Mose Knudsen på Lanusca, der red nul i første finalerunde fik fire fejl i anden og stod dermed lige med Stephanie Jørgensen på Spindborgs Luxsus og Frederikke Strøm på Zelina, der begge fik fire fejl i første runde og red nul i anden. I omspringningen sikrede Frederikke Strøm sig sølvet med nul fejl i 40,65. Martin Mose Knudsen red nul i 42,84, og det gav bronze. Stephanie Jørgensen var også i omspringningen, men fik fire fejl i tiden 40,71.  Ud over Emil var kun Thomas Kolborg Johansen på Optimale fejlfri i anden finalerunde, men da han havde 20 fejl med sig hjalp det ikke så meget. I alt var 15 ryttere til start i anden runde. Første finalerunde havde 19 starter og her var kun tre fejlfri, nemlig Emil Hallundbæk, Martin Mose Knudsen og Thomas Kolborg Johansen. Vinderen af kvalifikationen, Clara Bergman Smit, udgik med to vægringer.  Emil Hallundbæk kunne løfte pokalen med et stort smil. Til venstre sølvvinderen Frederikke Strøm og til højre bronzevindere Martin Mose Knudsen.  Emil Hallundbæk og Satisfaction FRH i fin stil over springene.