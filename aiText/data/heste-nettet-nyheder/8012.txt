EMS og fedme - er din hest for fed?
2011-09-01T14:38:46
Et af hovedproblemerne, og et af de tidlige symptomer man skal være opmærksom på ved Equin Metabolisk Syndrom (EMS), er fedme. Læs introduktionsartiklen og de andre artikler i serien her Fedme kan deles ind i to overordnede grupper: generel fedme og regional fedme. Generel fedme er det vi oftest ser; altså en hest der er overvægtig, og får fedtdepoter jævnt over kroppen. Der er langt ind til ribbenene, bagparten er stor og rund, halsen bliver større fordi der lagres fedt i kammen osv. Den regionale fedme er lidt anderledes. Her lagres fedtet ikke så jævnt, men ophobes bestemte steder. Og det er præcis et af symptomerne for EMS-heste. Når heste har EMS, vil man typisk se at de lider af regional fedme, og ofte samtidig med generel fedme. Der aflejres typisk større mængder fedt på steder som halsens fedtkam, over halen, over øjne, under maven og ved yver eller forhud. Disse heste ser derfor mere "uharmonisk fede" ud, i forhold til heste der kun lider af generel fedme. En EMS-hest kan dog godt være slank om ribbenene, men stadig have kraftige, regionale fedtdepoter. I sådanne tilfælde, bliver fedtet ofte forvekslet med muskler. Ud over de regionale fedtdepoter, kan det være svært at spotte en EMS-hest. En EMS-hest har svært ved at tabe sig, på trods af diæt og motion. Hesten kan evt. også være ekstra modtagelig for sygdomme og infektioner, eller måske virker den sløv og trist. I højrisikogruppen for EMS, finder vi de trivelige ponyerracer der "kan leve på en sten". Fedme og insulinresistens går hånd i hånd. I artiklen "EMS og insulinresitens - genetik eller miljø?" forklarer vi bl.a. om sammenhængen mellem fedme og insulinresistens.