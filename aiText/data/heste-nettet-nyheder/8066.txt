Camilla sluttede med stil i Madrid
2011-09-19T11:15:01
Camilla Enemark og Regino har i løbet af foråret redet til en fast plads på det danske superliga- og EM-hold og kan nu pryde sig af, at være bedste dansker ved EM i Madrid. Som eneste dansker fik Camilla adgang til fredagens anden runde af holdspringningen for at springe om en plads i den individuelle finale søndag. Selvom det ikke blev til en finaleplads, så var det alligevel en mere end bare værdig afslutning på et EM der ikke har stået i danskernes tegn rent resultatmæssigt. På den 13-årige hingst Regino (KWPN e. Animo/Rebel II Z/Ramiro) leverede Camilla en pragtpræstation i fredagens runde, hvor de holdt sig fejlfri frem til banens sværeste passage, et dobbeltspring der farvemæssigt næsten faldt i med de lyse omgivelser på banen i Madrid, og resulterede i utallige nedslag for selv de bedste ekvipager, hvor også Regino fejlbedømte indspringet og lavede et enkelt nedslag. De to holdt sig til det ene nedslag og sluttede dermed med de fire fejl, et fantastisk flot resultat på den enormt svære bane.  Camilla sluttede EM som bedste dansker på en 34. plads i det individuelle mesterskab.