Det komplicerede og interessante ved doping
2011-10-22T17:16:21
Dansk Ride Forbund og First Horse Hesteforsikring har ved JBK Horse Shows inviteret til tre identiske oplæg om medicinering og doping. Et om dagen fredag, lørdag og søndag.   Oplægget starter med en videointroduktion, hvor ryttere, trænere, dyrlæger og DRF deler deres tanker om, hvor svært det til tider kan være at finde rundt i reglerne for medicinering, og en Teknisk Delegeret forklarer, hvad der rent praktisk sker, når en hest udtages til kontrol.   Veterinærkonsulent Mette Uldahl leder tilhørerne igennem mange af de tanker, man gør sig om medicinering og doping - og måske endda specielt, og mest interessant, en del af de ting, man glemmer at overveje. Blandt andet kommer hun ind på, hvor opmærksom man skal være, hvis man skifter foder, lader sin hest stå i en andens boks under udmugning, behandler småskader og i det hele taget gør mange af de ting, vi finder helt naturlige i hverdagen og måske ikke skænker yderligere tanker.   Det forklares også, hvilke regler man skal følge, hvis der skal startes stævne i nær fremtid, hvad man gør, hvis hesten skades under stævnet, eller hvis hesten ganske simpelt aftenen før start får en let kolik og bare skal have lidt at slappe af på - hvad gør man så? Kan man alligevel starte? Hvilke blanketter skal udfyldes og hvor skal de afleveres?   Oplægget er virkelig interessant og oplysende, og skulle man være gået glip af det, er der stadig en mulighed i morgen søndag kl. 11.00 i Hal B, hvor der i bageste venstre hjørne er sat en scene op til formålet.   Som endnu en bonus har man mulighed for under oplægget at svare på nogle spørgsmål, der kan gøre en til den heldige vinder af en livsforsikring i et år fra First Horse Hesteforsikring.