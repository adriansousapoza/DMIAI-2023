I dag: Åben stald hos dyrlæge Linda Neumann
2012-08-11T10:21:31
Lørdag den 11. august 2012 afholder Dyrlæge Linda Neumann sit årlige Åben Stald-arrangement på Stutteri Kildegaarden ved Slagelse.  Programmet for 2012 byder på mange spændende indslag, så der venter en lang og lærerig dag for alle hesteinteresserede. Dagen indledes sædvanen tro kl. 14.00 i teltet i haven med 2 faglige indlæg. Årets tema er "Køb og salg af hest".  Dagens første foredragsholder er Dyrlæge Linus Camitz, som vil gennemgå de veterinærmæssige aspekter af handelssituationen for både købere og sælgere af heste. Dyrlæge Linus Camitz bliver fulgt af Advokat Pernille Skinnerup, der herefter vil gennemgå de mange juridiske problemstillinger, som både købere og sælgere oplever, når en handel ikke forløber som planlagt.  Der er naturligvis mulighed for, at stille spørgsmål til de to indlægsholdere undervejs.   Disse indlæg følges af et spændende indlæg, hvor Peter Moos Enemark, PC Horses og Per Andersen, Stutteri Prydsholm vil give publikum indsigt i selektion og bedømmelse springheste med fokus på både eksteriøret samt brugsegenskaber som teknik og kapacitet. Publikum vil bl.a. kunne opleve Karina Skou Truelsen med Stutteri Kildegaardens 5-årige "It's All About Time" under dette indslag.  I løbet af dagen afvikles også en Speed-springning med inviterede ryttere. Herudover byder programmet på øl-træk med koldblodsheste, sjove indslag fra praksislivet, dyrskuevinder, opvisning med islændere, udvalgte salgsheste og meget andet. Stutteri Kildegaarden fremviser årets føl, hvor lillesøster til "It's All About Time" - føllet "It's All About Care K" netop er blevet kåret som bedste springbetonede springhoppeføl ved Region 2 følskuet.  Dagens helt store højdepunkt bliver en opvisning med den nykårede Danmarksmester, og dobbelt Europamester, Cathrine Dufour, som giver opvisning med en af sine dygtige heste.   Hvert år har der takket være gavmilde hingsteholdere været flotte gavekort at vinde for publikum. Således vil der i år blive fremvist det første føl født som resultat af en sådan gevinst fra Åben Stald 2010.  I 2012 kan der vindes bedækninger fra Skelmosegaard, Dyrlæge Michael Sinding, Helleruphus Hesteavl og Stald Cajus samt mange andre flotte præmier!  Sideløbende med de nævnte aktiviteter, så er der diverse udstillinger og stande i haven, ponyridning for de mindste på gårdspladsen, hestevognskørsel i området omkring Stutteri Kildegaarden og selvfølgelig fri adgang i staldene. Pølsevognen i haven serverer selvfølgelig mad og drikke til alle gennem hele dagen.  Arrangementet starter som nævnt kl. 14.00 på adressen Stutteri Kildegaarden, Frankerupvej 90, 4200 Slagelse. Alle er velkomne, det er gratis at deltage.  Følg programmet på http://www.dyrlaegeneumann.dk under fanen Åben stald 2012.