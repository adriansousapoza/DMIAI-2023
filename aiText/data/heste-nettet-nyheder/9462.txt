Travhest tog flugten på landevejen 
2012-10-14T11:24:45
Et drama på de bornholmske landeveje kunne have kostet travhesten Loke Trøjborg livet. Efter en flugt over 26 kilometer pådrog hesten sig kun overfladiske skrammer. »Vi var tre ekvipager på en træningstur i skoven onsdag aften, da niårige Loke Trøjborg blev bange og smed sin kusk Dorte Holm af vognen,« fortæller ejer og træner Ole Bager. »Loke Trøjborg stak af sted og ud på vejen, hvor den fortsatte 26 kilometer, inden den blev stoppet. Vi har været usandsynlig heldige, at den ikke undervejs er blevet kørt ned af en bil,« siger Ole Bager. Den rutinerede kusk skulle ellers have startet hesten i lørdagens hovedbegivenhed på hjemmebanen Bornholms Brand Park, en indledende afdeling af Erling Rügges Memorial, men den start blev naturligvis skrottet efter den dramatiske flugt på landevejen. »Det er naturligvis ærgerligt, at jeg ikke kunne starte ham, men jeg ser positivt på det, at jeg fortsat har ham i live,« siger Ole Bager Ole Bager kørte selv forrest på træningsturen med Nimbus 2000. Med på turen var heldigvis også en dyrlæge, som efterfølgende fik givet Loke Trøjborg noget smertestillende. »Der er intet brækket på Loke Trøjborg. Fredag formiddag havde han kun overfladiske skrammer. Han var ellers på vej frem i form, og jeg havde kuskeforstærket ham til i morgen med professionelle René Kjær. Nu er sæsonen forbi for ham i år,« konstaterer Ole Bager.Af Hestesportens Medier  Ole Bager er kommet sikkert hjem i stald med Nimbus 2000. Foto: TR Foto.