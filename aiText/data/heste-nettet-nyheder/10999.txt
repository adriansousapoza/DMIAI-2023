Danskere i finalen til UVM for 6 års!   Reportage
2014-09-20T00:44:37
6 års hestene var ligesom 5 års hestene igennem deres første kvalifikation i går. Den gik på en 130 cm stor bane i to faser med i alt 273 starter. I klassen var 13 danske ekvipager til start. Det danske felt bestod af Sofie Halling på Jos Qurios e. Quamtum/Royal Z II, Larts Trier Kjøller på Cayman e. Casir Ask/Carano, Robin Grauff Jacobsen på Chassé e. Cosmeo/Cassini II samt på Crime Star de Tiji Z e. Chin Chin/Sable Rose, Jennifer Fogh Pedersen på Calango e. Calvados Z/Goodtimes samt på Didam e. Cardento/Guidam, Maria Hjorth Frederiksen på Dublé e. Diamant de Semilly/Equest Carnute, Daniel Cassøe Jacobsen på Kia V e. Heartbeat/Pablo, Stine Cassøe på Conchillo e. Churchill/Concorde, Kim Kristensen på Dunoville V e. Numero Uno/Renville, Mette Kofoed på Iphingeneia de Muze e. Erco van't Roosakker/For Pleasure, Kirstin Skjoldshøj på Toftehøjs Camara e. Carmague/Andiamo, Dina Bach Sigmundsen på Belize dÍve Z e. Berlin/Quidam de Revel. Danmark var så tæt på at få lov til at stå på toppen af resultatlisten i går - Maria Hjorth Frederiksen red virkelig for det, hvor hun red i klassens hurtigste tid. Men det blev desværre til en rigtig ærgerlig trillebom i tiden 28,94 sek. Vinderen af gårsdagens kvalifikation var tyske Harm Lahde på Oak Grove's Dr. J e. Diamant de Semilly/Calando I som red i tiden 29,09 sek. I stedet blev bedste dansker Sofie Halling, som red anden fase i tiden 29,79 sek, hvilket placerede hende på en 8. plads. Lars Trier Kjøller kom på en 14. plads i tiden 30,08 sek - de første 28. placeringer lå indenfor 2 sekunder efter vinderens tid, så der var mange der forsøgte at få lagt sig i top 30 i klassen med den videre mulighed for at komme med til finalen. Robin Grauff Jacobsen på Chassé red også en fejlfri tur sammen med Jennifer Fogh Pedersen på Calango. Med 4 fejl i anden fase lå Maria Hjorth Frederiksen, Daniel Cassøe Jacobsen, Stina Cassøe og Kim Kristensen, og Mette Kofoed havde fået den utaknemmelige ene tidsfejl i første fase, og kom derfor ikke videre til anden fase. Så det gav virkelig noget at kæmpe for hos de 4 fejlfrie danskere i dag. Men desværre var der ikke nogen af dem, der lykkedes i at ride fejlfrit i dag. Kristian Skovrider, som har været med til at udtage DV hestene, udtalte i dag: "Vi havde en super god dag i går. Vi havde 3 der var placerede, men i dag har vi kun haft en, der var placeret. Der var måske et par stykker, der satsede hele butikken lidt for meget i dag, og det var lidt unødvendigt. Men da der var 86 fejlfrie i går, så skulle der lidt til, for at kunne holde sig til i top 30, og deraf kom den lidt unødvendige satsning. Vi har samlet haft to runder med over 4 fejl. Der er jo nogen, der selv har klaret sig til at komme til start hernede (og derved ikke er udtaget via DV bl.a. fordi de ikke rider på DV avlede heste red.), så de tæller ikke med i vores regnskab over, hvordan det er gået set fra vores perspektiv - men vi holder selvfølgelig stadig med dem! De har også gjort det rigtigt godt." Men det lykkedes alligevel at få en af dem med til finalen på søndag - det lykkedes med nød og næppe Daniel Cassøe Jacobspen at komme med, da der kom op til 41 med til finalen.  Jennifer Fogh Pedersen er også med i finalen på søndag på Calango, så vi har i alt 2 danske ekvipager til start. Artiklen fortsætter under billedet.   Dagens bane for 6 års. Foto: Privat  De 7 års var også med Det var en ganske udmærket start de danske 7 års heste lagde ud med i gårsdagens første kvalifikation med i alt 192 ekvipager til start.  Her bliver også kæmpet om at komme blandt de 30 bedste, så man er videre i finalen. I år har vi 4 danske ekvipager med, som er Hans Ley på Ellely's Quality e. Quidam de Revel/Leandro, Eva Kragh Pedersen på Gandalf Ask e. Gipsy d'Ask/Baloubet du Rouet, Ulrik Kjær på Hungry Heart de Lux e. Heartbeat/Rolex samt Lars Trier Kjøller på Royal Butterfly e. Tobajo Picez/Jimtown. Her lykkedes det som den eneste danske rytter Hans Ley at ride fejlfrit rundt på banen og placere sig som nr. 31. Eva Kragh Pedersen havde en rigtig god tur, men der faldt desværre en enkel bom i hovedrunden. Ulrik Kjær kom også godt rundt på banen men desværre en tand for langsomt og sluttede med en enkel bom og en tidsfejl. Lars Trier Kjøller kom også godt rundt på banen men tempoet var også en tand for langsomt i dette svære felt, og da der faldt to lette bomme undervejs, blev det til 9 fejl i alt. Så som det så ud efter første runde, var det primært Hans vi skulle heppe på at komme videre til finalen. Men som Kristian Skovrider udtalte det til slut her til aften:  "I går var det en super fin bane. I dag var den lidt tricky. Hans Leys Ellely's Quality virkede uoplagt i dag hele banen rundt. De to andre sprang ikke ret godt over ved VIP-tribunen. Der var generelt mange fejl i dag i 7 års. De blinkende skilte som er langs barrieren hele vejen rundt på banen er bl.a. med til at gøre det svært. Banen var dog af passende sværhedsgrad, lige som det skal være til det her. Det er ikke sværere end forventet men heller ikke nemmere. Jeg synes, at for at få gjort vores youngsters klar til den her slags klasser i udlandet, så skal vores banebyggere derhjemme bygge banerne længere end de gør i dag, så de når de 12-13 antal forhindringer, som der er her".   Hovedareanaen hvor dagens 7 års klasse blev afholdt. Foto: Privat  