Karina vandt hæsblæsende speed derby
2011-05-08T11:12:13
Lørdagen ved DM stævnet hos Schou & Skouboe i Sommersted afsluttedes med et spændende og underholdende speed derby i et hæsblæsende tempo. Det så længe ud til, at Herning-baserede Cristine Larsen kunne holde sejren i klassen. I et højt tempo med snævre og vovede vendinger, sluttede hun den lange og drilske bane i 90,25 sekunder og skar dermed mere end 15 sekunder af den hidtil hurtigste tid. Klassen blev afviklet i en metode hvor nedslag blev omregnet til sekunder og mange satsede derfor ikke på at være helt fejlfri, men blot på at være hurtigst. Det må efterhånden være enhver klart, at ingen klasse er afgjort førend de to danske speeddronninger Tina Lund og Karina Truelsen har været på banen og gårsdagens speed derby var ingen undtagelse. På Amaretto (BWP e. Darco/Cruising) red Tina nærmest i opvisningsstil en hurtig, flydende og let runde med et enkelt nedslag, næsten 5 sekunder hurtigere end Cristine Larsen. Den sammenlagte tid for Tina, indregnet nedslaget blev 89,52 sekunder mod Cristines 90,25. Eva Kragh Pedersen red sin trofaste partner Chinatu LS La Silla (Mex. e. Chapultepec La Silla/Formateur) i derbyet og med dristige vendinger fik hun sneget sig ind foran Tina Lund i tiden 89,05 sekunder! Andensidste rytter i klassen var Karina Truelsen på 8-årige Désiré Petit (DV e. Carano/Picasso) og hun leverede i samme stil som Tina en lynhurtig runde med blot 4 strafsekunder for et ben i vandet, stadigvæk var hun næsten 2 sekunder hurtigere end både Eva og Tina. Dermed var klassen afgjort og Karina kunne indkassere klassens førstepræmie på 4000 kroner.