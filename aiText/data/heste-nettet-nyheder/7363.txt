Ready Cash vandt Prix d'Amerique
2011-02-01T22:11:29
Søndag eftermiddag afviklede man på Vincennes-banen i Paris det, der af mange betegnes som "verdens største travløb", nemlig Prix d'Amerique. På forhånd samlede interessen sig om den franske superhest Ready Cash med Franck Nivard i sulkyen, samt svenske Maharajah, kørt af Örjan Kihlström, og det blev også disse to heste, der på målstregen kom til at gøre op om sejren i det 2.700 meter lange løb. Starten i Prix d'Amerique er notorisk kendt for at være lettere kaotisk, og ofte må der flere startforsøg til, før den gyldige start kan gå. Imidlertid fik Örjan Kihlström en god start med Maharajah, og kunne allerede efter 700 meter køre frem på ydersiden af førende Lana Del Rio, og kort efter overtage føringen. Ready Cash havde ført en mere anonym tilværelse undervejs i løbet, men blev sendt i angreb af sin kusk, Franck Nivard, og så gik det stærkt! Med 500 meter tilbage af løbet bad Nivard sin hest om fuld fart, og Ready Cash passerede Maharajah på få skridt. Ind på opløbet havde Ready Cash en længdes forspring, men Maharajah og Örjan Kihlström havde ikke givet op endnu, og ned gennem opløbet gav de to heste hinanden en fantastisk dyst! Ready Cash var dog hele tiden en tand bedre, og under stor jubel fra det franske publikum sejrede han med 3/4 længde foran Maharajah, der fik noteret samme tid som vinderen. Tredjepladsen gik til Olga Du Biwetz, mens sidste års vinder af Prix d'Amerique, Oyonnax, måtte tage til takke med fjerdepladsen. Løbet er lagt på Youtube, og kan ses her. Fuldstændigt resultat af Prix d'Amerique 2011: (placering - hestens navn - kusk - tid - præmie - træner) 1. Ready Cash - Franck Nivard - 1.12,1 - 500.000 euro - Thierry Duvaldestin 2. Maharajah - Örjan Kihlström - 1.12,1 - 250.000 euro - Stefan Hultman 3. Olga du Biwetz - Eric Raffin - 1.12,3 - 130.000 euro - Fabrice Souloy 4. Oyonnax - Sebastien Ernault - 1.12,4 - 60.000 euro - Vincent Brazon 5. Quaker Jet - Jean Etienne Dubois - 1.12,5 - 30.000 euro - J E Dubois 6. Severino - Christian Bigeon - 1.12,7 - 20.000 euro - Christian Bigeon 7. Roc Meslois - Pierre Belloche - 1.12,7 - 10.000 euro - Pierre Belloche 8. Premiere Steed - Enrico Bellei - 1.13,0 - Fabrice Souloy 9. Perlando - Jos Verbeeck - 1.13,1 - Alphonse Vanberghen Uplacerede: New des Landes - Sebastien Hardy (även tränare) Oasis Gede - Jean Michel Bazire - Jean Michel Baudouin Nuit Torride - Bernard Piton - Philippe Gillot Quarla - Pierre Vercruysse - Claude Campain Nouba du Saptel - Yves Dreux - Pascal Andre Geslin Diskvalificerede: Private Love - Matthieu Abrivard - Fabrice Souloy Paris Haufor - Damien Bonne - Christian Bigeon Orlando Sport - Sebastien Baude - Roger Coueffin Lana del Rio - Santa Mollo - (træner også hesten) 