Contendro endnu en gang bedste militaryhesteproducent
2016-11-10T08:46:27
Ranglisten over de bedste hingste inden for militarydisciplinen bliver hvert år beregnet af World Breeding Federation of Sports Horses. Listen beregnes ved at tage point for afkom i sporten inden for det givne år.   I military ses en klar overrepræsentation af spring og fuldblodshingste og således er det ikke overraskende at nummer et på listen igen i år er Contendro I (Contender/Reichsgraf). Contendro toppede også listen i 2015 og lå nummer tre i 2014. Contendro er blandt andre far til den svenske OL hest Candy Girl (mf Argentinus).   På andenpladsen findes i år fuldblodshingsten Heraldik XX, Heraldik er blandt andre far til Halunke (mf Jugol) som med Michael Jung i sadlen vandt EM i 2013 i Malmø. I 2015 lå Heraldik nummer tre og i 2014 nummer to. Efter at have ligger nummer et i adskillige år. Heraldik afgik i 2005 og hans blod er derfor oftere og oftere at finde i andet led på succesfulde militaryheste, deriblandt Chipmunk FRH der med Julia Krajewski i sadlen vandt CCI3* i Strzegom i oktober, Chipmunk har i øvrigt Contendro som far.   På tredjepladsen findes Courage II (Capitol/Cor de la Bryere). Han er rykket op fra nummer ti sidste år og 16 i 2014. Dette i takt med at sønnen Ringwood Sky Boy (mf Sky Boy) med Tim Price i sadlen har fået mere rutine og dermed flere placeringer i CCI4*. I år sluttede de som nummer fire i både Burghley og Luhmühlen.   Af rene fuldblod ligger der i år tre i top ti. Ud over Heraldik er det Master Imp og Ghareeb. Der er dog ganske meget blod i mange af de andre hingste på listen. Deriblandt nummer fire Jaguar Mail (Hand in Glove xx/Laudanum xx).  