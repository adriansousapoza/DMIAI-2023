Dansk Ride Forbund og D.R-I.F i tæt samarbejde om ny berideruddannelse
2011-03-15T14:24:42
Dansk Ride Forbund og Dansk Ride-Instruktør Forening (D.R-I.F) nedsætter et nyt instruktørudvalg, der skal arbejde med den fremadrettede struktur af berideruddannelsen. Den nye uddannelse skal målrettes ridesporten og klubbernes fremtidige behov. Frem til lanceringen af den nye uddannelse fortsætter berideruddannelsen i dens nuværende form, og driften af denne varetages af det oprindelige instruktørudvalg. Nyt instruktørudvalg udvikler berideruddannelsen Berideruddannelsen skal målrettes fremtidens behov og sikre de studerende en tidssvarende uddannelse. Derfor nedsætter Dansk Ride Forbund og D.R.-I.F et nyt instruktørudvalg, der skal bestå af to repræsentanter fra D.R.-I.F og to repræsentanter fra Dansk Ride Forbund. Medlemmerne vil ikke blive rekrutteret fra det oprindelige udvalg, der skal fortsætte driften af den nuværende uddannelse. Det nye udvalgs opgave bliver at udvikle den fremadrettede struktur for uddannelsen. "Det er et positivt og stærkt samarbejde mellem D.R-I.F og Dansk Ride Forbund, der sættes i gang, og jeg er sikker på, at vi sammen kan udvikle en uddannelse, der sikrer ridesport, ryttere, beridere og ikke mindst klubberne de bedste muligheder i fremtiden", siger Jens-Erik Majlund, generalsekretær i Dansk Ride Forbund. Ny uddannelse på solidt fundament Første skridt i udviklingen af den nye berideruddannelse bliver et større analysearbejde, der skal klarlægge ridesportens og klubbernes behov de næste 5, 10 og 15 år. Analysen skal danne det fundament, som den fremtidige uddannelse skal bygges på, så det sikres, at uddannelsen tilpasses ridesportens udvikling og de udfordringer med eksempelvis loven om hold af heste, som klubberne står overfor i fremtiden. Berideruddannelsen fortsætter som hidtil Frem til lanceringen af den nye berideruddannelse fortsætter den nuværende uddannelse uændret, og driften heraf varetages af det oprindelige instruktørudvalg. Det betyder, at de elever, der er i gang med uddannelsen, kan fuldføre deres uddannelse uden forsinkelser. Der vil også til sommer blive optaget nye elever som planlagt. Kilde: Pressemeddelelse