Kamp til stregen i Grand Prix Special
2011-05-28T15:11:16
Blue Hors National Grand Prix Special er netop afviklet ved First Horse International dressurstævnet i Bernstorffsparken og der var spænding til sidste sekund. Andreas Helgstrand har indtil videre har haft et formidabelt stævne med hele to sejre i fredagens klasser. Med hoppen Polka Hit Nexen e.Sandro Hit/Temple Wind xx var Andreas sidste ekvipage i klassen Grand Prix Special. Rytteren forinden var Daniel Bachmann Andersen, og han leverede et imponerende program med guldmedalje hoppen Donna Silver e.Blue Hors Don Schufro/Willemoes.  Daniel Bachmann Andersen og Donna Silver Foto: JP-Photo.dk  Daniel, der er ungrytter, rider til dagligt hos den danske landstræner for seniorer Rudolf Zeilinger, og har på det seneste lavet nogle flotte resultater bl.a. havde han sin internationale Grand Prix debut ved det internationale dressurstævne i Hagen i Tyskland. Daniel og den hvide hoppe Donna Silver havde lidt problemer i starten af programmet, hvor Donna Silver et kort øjeblik stoppede op, men Daniel formåede at fortsætte programmet i fin stil, og dommerne belønnede ridtet med 69.167% hvilket placerede Daniel og Donna Silver i spidsen.  Andreas Helgstrand og Polka Hit Nexen Foto: JP-Photo.dk Men der var endnu en ekvipage tilbage nemlig Andreas Helgstrand og super hoppen Polka Hit Nexen. Den kun ni årige hoppe viste endnu engang sin kæmpe kapacitet på banen, dog selvom den unge hoppe stadig mangler lidt styrke i f.eks piaffen, så var ridtet til 69.653% nok til at give dem førstepladsen.  Thomas Dolleris Larsen og Græsmarkens Don Pedro Foto: JP-Photo.dk Tredjepladsen gik til Michael Søgaard og Pari-Cash Foldager e.Blue Hors Cavan/Fanal Prydsholm med 67.778%. Joachim Chr. Thomsen leverede også et utrolig flot ridt, og lå i starten af programmet højt i procenter, men desværre kostede lidt problemer i piaffen ekvipagen dyre point. Men selvom Joachim måtte se sig reduceret til en fjerdeplads er han uomtvisteligt en af de mere populære ryttere, hvis man skal dømme på de altid overvældende bifald han modtager efter sine ridt. I dag startede han Lusingando e.Lanciano/Lucky Light¨som Joachim overtog ridningen af i starten af 2011.  Lusingando fik mange ros af Joachim på vejen ud, og Joachim markerede også for publikum at det var hesten der skulle klappes af. Foto: JP-Photo.dk