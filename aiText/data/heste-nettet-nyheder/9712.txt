3 mesterskabstitler fordelt på Vilhelmsborg
2013-01-27T23:45:30
Siden torsdag i den forgangne uge afviklede Danish Derby Horse Shows et landsstævne i springning på Vilhelmsborg med indendørs DRF-mesterskaber for junior, ungrytter og senior. Lørdag aften var det finaletid for seniorerne og klassen blev fantastisk spændende. Med deltagelse fra flere af Danmarks bedste ryttere, var der sport på højt plan til det fremmødte publikum. På sin trofaste partner, den nu 14-årige hoppe Gørklintgårds Montana forblev Kim Henriksen fejlfri i alle mesterskabets runder og kunne efter en lynhurtig omspringning, lade sig hylde som indendørs DRF-mester 2013. Linnea Ericsson red sig til sølvmedaljen på den 10-årige Wish mens Carsten Ganderup måtte se sig slået til tredjepladsen på 12-årige Little Rock.    Kim Henriksen og Gørklintgårds Montana her ved JBK Horse Shows 2012. Arkivfoto: JP-Photo.dk  Søndagens finale i juniorernes mesterskab sluttede med sejr til Louise Tvede Juhl på La Fidéle H foran Frederikke Strøm på Watch Out. Sarah Wheler og Quatro tog sig af bronzemedaljen. I ungrytter finalen kunne Jessica Vinther Jensen trække sig sejrrigt ud af omspringningen på Levante mens Julie Meiland Hansen måtte tage til takke med sølvmedaljen. Henriette Bedsted red sig til bronzemedaljen på Be My Bally.  I den kommende weekend er det ponyrytternes indendørs mesterskabstitler der skal fordeles på Vilhelmsborg. 