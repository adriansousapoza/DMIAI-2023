Årets DV hopper udnævnt på Vilhelmsborg
2011-09-14T23:15:01
Det var endnu engang en flot samling af kvalitetshopper ved Dansk Varmblods eliteskue på Vilhelmsborg i den forgangne weekend. Flere dages konkurrencer, fremvisninger og hædringer, kulminerede søndag i udnævnelsen af årets dressur- og springbetonede hopper. Hoppen Prima Donna (e. BH Don Romantic/Andiamo/Allegro avlet af Birgitte Hofmeister) tog titlen som årets dressurbetonede hoppe. Dommerne beskrev Prima Donna således: "En sjælden god hest med international kapacitet. Hun er ekstrem smidig og med en rummelig, smidig bevægelse med god albuefrihed og stor indundergriben." Yderligere 3 dressurbetonede hopper tildeltes medaljer af det ædleste metal, det blev Atterupgaard's Minaia (e. Stedinger/Lord Sinclair avlet af Atterupgaard), Lohmanns Takitta (e. BH Zack/Solos Landtinus avlet af Bent Olsen) og Tørveslettens Snowflake (e. Stedinger/Carano). Blandt de springbetonede sejrede Bøgegårdens Quintana (e. Bøgegårdens Quidam/Bøgegårdens Capello avlet af Stina og Jørgen Schmidt) og kan dermed kalde sig årets springbetonede hoppe 2011. Dommerne udtalte om Quintana bl.a.: "En højtstillet, storrammet og meget betydelige hoppe med en ekstrem smidig overlinje og springegenskaber i særklasse." Også hopperne Hot Cassia P (e. Carson Ask/Come Back II avlet af Mogens og Peter Nielsen) og La'Quito (e. Quite Easy/Calido I avlet af Steffen Sunesen) tildeltes guldmedaljer af dommerne. Om lørdagen afvikledes traditionen tro finalerne for føllene samt for de 2-års hopper. Årets dressurbetonede hoppeføl blev JJ Fuji (e. Fürstenball/Deemster avlet af JJ Horses) mens Ellely's Tornado (e. Tailormade Temptation/Flemmingh avlet af Birgith Thomasen) tog titlen hos hingsteføllene. Blandt de springbetonede hoppeføl sejrede Hummels Fallulah (e. Godsend du Reverdy/A'Khan Z avlet af Hummelshøj og Højsleth) mens Canada Sem (e. Ci Ci Senjor Ask/Cajus avlet af Esben Pedersen) tog titlen hos hingsteføllene. Årets 2-års hopper blev blandt de dressurbetonede Tirana (e. Tailormade Temptation/Crelido avlet af Poul Hove og Gitte Søgaard). Hava Ask (e. Lambrusco Ask/Carson Ask avlet af Stutteri Ask) sejrede blandt de springbetonede. Lørdag aften blev årets elitefølauktion afviklet og dyrest blev hingsteføllet Future Jazz RV (e. Jazz/Florestan I) som solgtes til 165.000 kroner. Yderligere tre føl toppede de 100.000 kroner. Grevens Zackit (e. BH Zack/BH Rush Hour) gik for en hammerslagspris på 110.000 mens årets springbetonede hingsteføl Canada Sem (e. Ci Ci Senjor Ask/Cajus) solgtes for 100.000. Også Sarastro (e. Soreldo/Don Crusador) solgtes for 100.000 kroner til svenske købere. Gennemsnitsprisen for de solgte føl blev 54.000 kroner. Se alle resultaterne fra eliteskuet i dette link