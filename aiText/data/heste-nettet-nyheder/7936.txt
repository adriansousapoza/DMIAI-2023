Så raser VM feberen i Verden
2011-08-04T10:57:05
Startskuddet til VM for ungheste i Verden i Tyskland er gået, og konkurrencerne er allerede igang i skrivende stund. Ved VM stævnet er der ikke blot ungheste VM, men også internationale dressur og springklasser. Danmark er igen i år flot repræsenteret ved VM, og har de sidste år også markeret sig flot ved at vinde flere guldmedaljer. 5-års hestene er igang med den første kvalifikationsrunde, og i dag er der fire danske ekvipager der skal til start. Andreas Helgstrand og N.O.H´s Daijoubi e. Daddy Cool Picandt, Rikke Dupont og Højersmindes Rolex e.Blue Hors Romanov/Blue Hors Don Schufro. Matthias Tourbier og Stasia Eg e.Stedinger/Akinos samt Sanne Henningsen og Atterupgaards Final Kiss e.French Kiss/Diamond. I 5-års klassen er bl.a. også den hollandske hingst Bretton Woods, som det fornyligt kom frem er solgt til Paul Schockemöhle. Hingsten har ellers været kendt som "Hollands nye Totilas", men nu ser det altså ud til at også denne hingst får samme nye ejer som Totilas. Det er dog endnu ikke meldt helt officielt ud hvorvidt salget er foretaget, men på Bretton Woods hjemmeside, skrives der bl.a. at det ikke kan udelukkes at hesten skifter stald efter VM. Du kan se startlister og resultater her.