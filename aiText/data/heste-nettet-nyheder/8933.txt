Åben banetræning hos Schou & Skouboe 
2012-05-21T13:45:02
Alle kan få lov til at springe på udendørsbanen, der skal bruges til DM i juni.  Den 6. juni indledes kampen om danmarksmesterskaberne i ridebanespringning hos Schou & Skouboe på Tågerup i Sommersted ved Kolding. Men allerede tirsdag den 29. maj bliver der travlhed på banen, som skal bruges til mesterskaberne.  Schou & Skouboe har nemlig indbudt til åben banetræning, og alle har mulighed for at prøve den fine bane. Der bliver lejlighed til at træne på alle højder, ligesom der bliver lejlighed til at øve på vandgrav. Banen har en rigtig god sandbund, som kan klare alt slags vejr.  Der er åbent fra klokken 11 til 17, og man skal tilmelde sig forud på mail til ss@schou-skouboe.com. Prisen er 150 kr. pr. hest uanset hvor mange ture, men rider.  Mesterskaberne afvikles fra 6. til 10. juni. Der skal kåres mestre i fire aldersklasser. Der er First Horse DM for senior, Audi DRF-mesterskab for ungrytter (U21), Stakkato Dream DRF-mesterskab for junior (U18) og Frontier DRF-mesterskab for Children (børn under 14 år, som rider hest i stedet for pony). Derudover er der bl.a. klasser for ungheste og en afdeling af Nordic Park Cup for kategori 3-ponyer.  Dorthe Dahlmann fra Bredebro på C.Itti var en af dem, der prøvede banen i fjor forud for mesterskabet, hvor hun i øvrigt blev nummer tre i U21-klassen.