Større rytterrokade hos Blue Hors og Helgstrand 
2014-10-07T16:02:18
Den seneste tid har man bl.a. på facebook kunnet følge en større rokade af prominente ryttere fra de to dominerende dressurstalde og hingstestationer, Blue Hors og Helgstrand Dressage. Vi forsøger at finde hoved og hale i den omfattende rytterrokade.   Rokaden startede måske allerede ved årsskiftet, hvor Thomas Lassen valgte at opsige sin stilling hos Blue Hors. I sommers, kunne man læse på Helgstrand Dressages hjemmeside d. 21. juli, kort før Stine Døssings debut som UVM-deltager, at Stine Døssing sammen med Ditte Mikkelsen skulle indtræde i rytterteamet hos Helgstrand Dressage. Nogenlunde samtidig blev den nyuddannede berider Kenneth Damgaard ansat som rytter på Blue Hors.   Inden for de sidste 14 dage er der sket bemærkes værdige rytterskifte mellem netop disse to store dressurstalde, hvor "posen er blevet rystet". På Blue Hors har man sagt farvel til både Maria Anita Andersen efter 12 års ansættelse og Maik Kohlschmidt efter 2 års ansættelse. Maria Anita Andersen starter op selvstændigt, mens Maik Kohlschmidt vender tilbage til Helgstrand Dressage, teamet som han forlod januar 2012.   Blue Hors har til gengæld fået fingrene i Daniel Bachmann Andersen, der forlader Helgstrand Dressage til fordel for en stilling som 1. rytter på Blue Hors.   Hos Helgstrand Dressage er det ikke blot Daniel Bachmann der siger farvel, men også Severo Jurado, der vender tilbage til sit tidligere job hos Anne Van Olst i Holland. Severo Jurado forlader jobbet efter omkring et års ansættelse, hvor han i sin tid overtog Anna Blomgrens plads, der forlod jobbet hos Helgstrand Dressage for at indgå i teamet hos Will Rogers/Elitehorsmen i Holland. Udover Maik Kohlschmidt, vender også Mads Rom tilbage til jobbet på Blue Hors, et job han forlod 31. december 2012, efter 11 måneders ansættelse.   Derudover har Helgstrand Dressage ansat Betina Jæger Jensen, der de sidste 12 år har drevet selvstændig dressur og salgsstald.    Daniel Bachmann Andersen (Arkivfoto: JP-Photo)  