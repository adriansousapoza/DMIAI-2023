Brenderup fejrer 75 års jubilæum
2011-02-08T10:13:06
Det fynske industrieventyr, Brenderup, fejrer sit 75 års jubilæum. Ind imellem kan man næsten tillægge folk synske evner. Som f.eks. ham, der formulerede følgende annoncetekst i Fyens Stiftstidende i 1936: " Enestående muligheder for en dygtig mand". Smedeforretningen i Brenderup var sat til salg, og Ove Justesen bed på med hjælp fra familien. Han var udlært smed og havde arbejdet i en landbrugsmaskinforretning, men nu skulle han være selvstændig. Det blev han d. 13. februar 1936, og det blev starten på Brenderup - Danmarks mest kendte og solgte mærke, når det gælder trailere. Europas største I 1991 blev det familieejede firma Brenderup solgt ind i den svenske Thule-koncern, verdens førende producent af produkter, der gør det nemt for folk at transportere deres udstyr sikkert, trygt og med stil. Tilsammen udgør Thule og Brenderup Europas største og stærkeste koncept, når det gælder person- og varevognstrailere med en samlet årsproduktion på 50.000 enheder, hvoraf Brenderup tegner sig for cirka 60-70 %. Som følge af ejerskiftet er firmanavnet ændret til Thule Trailers A/S fra 2005. Som mærke er navnet Brenderup imidlertid bevaret på grund af den synlige profil i markedet, ikke blot i Danmark men også i størstedelen af Europa. Måtte selv lave "jydekrogen" Ove Justesens landsbysmedje udviklede sig godt efter starten for 75 år siden, og snart besluttede den unge iværksætter sig for at starte egenproduktion, og naturligt nok med henblik på landbruget. I det små gik han i gang med roetørvaskere, roesnittere o.l., men der kom for alvor gang i produktionen med styrbare harver til frugtplantager. Det første produkt med navnet Brenderup var en gummivogn, der fik vind i sejlene i takt med landbrugets mekanisering og de små Ferguson-traktorers indtog. Parallelt med produktionen af landbrugsmaskiner begyndte man i 50'erne fremstilling af små påhængsvogne, som også fungerede som en art sæsonudjævning i produktionen. Tilsvarende forsøgte man sig med "folkecampingvognen", der var Brenderups bud på en telttrailer. Symptomatisk for Brenderup gik man også i gang med at producere anhængertræk til bilerne for at øge mulighederne for afsætning af trailere. Mere en 1.000.000 trailere fra den fynske fabrik Den første Brenderup trailer så dagens lys i 1952, og siden er der blevet produceret mere end 1.000.000 trailere på fabrikken på Vestfyn. Så det er ikke uden grund, at man tit ser en Brenderup trailer i trafikken. Brenderup, er i dag Nordeuropas ledende producent af trailere. Brenderups position som markedsleder er opnået gennem en seriøs tilgang til alt fra køreegenskaber og trafiksikkerhed til design og funktionalitet. De grundlæggende værdier er i dag de samme, som dem Brenderups stifter Ole Justesen formulerede og levede efter. Brenderup tilbyder i dag branchens mest pålidelige, funktionelle og moderne trailere til den moderne håndværker. Brenderup har i dag markedets absolut stærkeste program af trailere af enhver art; åbne trailere, bådtrailere, lukkede trailere (cargolinere), auto- og maskintransportere samt hestetrailere. Og hertil markedets største udstyrs- og tilbehørsprogram. Kilde: Pressemeddelse