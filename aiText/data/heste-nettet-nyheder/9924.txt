Sådan ser hesten verden   Fagligt
2013-05-05T19:43:00
Den måde hesten ser verden på, er meget forskellig fra den måde vi mennesker ser verden. Viden om hestens syn, kan forklare meget af den adfærd og de reaktionsmønstre hesten udviser. Denne viden kan være en stor hjælp i vores omgang med og træning af vore heste.  Hestens øjne, er nogle af de største øjne i dyreriget, og de er funktionsmæssigt meget forskellige fra menneskets øjne. Øjets funktion er direkte forbundet til hestens adfærdsmønster, og det faktum at hesten er et flugtdyr. Viden om hestens syn, kan derfor udgøre vigtig information for os mennesker, så vi forstår hvorfor hesten reagerer som den gør i visse situationer. Øjnenes placering giver vidt udsyn Hestens øjne er i modsætning til menneskets øjne, placeret på hver sin side af hovedet. Det giver hesten en langt bredere synsvidde end vi mennesker har. Med hovedet hævet i normal højde, har hesten næsten fuldt synsfelt hele vejen rundt om sig. Hesten har kun to mindre 'blinde' områder, dvs. områder som i en fast position ikke vil være indenfor dens synsfelt. Dette er et lille felt lige bagved hesten, ca. 6-8 grader bredt og et endnu mindre felt lige foran dens hoved og lige under næsen på ca. 2-4 grader. Synsradius Da de to blinde felter, kun dækker meget små områder, betyder det samtidig, at selv en ganske lille justering af hestens hovedposition er nok til at hesten vil kunne se disse vinkler. Det betyder at hesten har en samlet syns radius på ca. 350 graders vinkel. Øjnenes relativt fremadrettede position giver det man kalder et binokulært overlap på omkring 55-56 grader, hvor hesten ser med begge øjne, hvilket giver høj synspræcision. Til sammenligning er syns-overlappet hos mennesker ca. 120 grader. Det betyder at hestens syn på ca. 285 grader er såkaldt monokulært syn, hvor hesten enten ser med det ene eller det andet øje. Selvom hesten således ser forskellige billeder med det ene eller det andet øje, er dens hjerne i stand til at behandle de to billeder, så den samlet opnår panoramasynet på de godt 350 graders vinkel. Monokulært og binokulært syn Det faktum at hesten kan se vidt omkring sig, har dog sin pris. Fordi synet for en stor del er monokulært, betyder det, at hesten har et ringere dybde-syn end vi mennesker. Hesten bruger sit binokulære syn ved at se direkte på objektet, ved at rejse sit hoved, for at se længere væk, eller ved at sænke næseryggen og bue halsen, når den skal se noget tæt på jorden, hvorved den opnår et bedre dybdeperspektiv og hermed er i stand til at afstandsbedømme og se skarpere. Det sker dog ikke som hos mennesker, men derimod ved, at hesten bevæger sit hoved således, at indtrængende lysstråler rammer øjets receptorer, hvorved den opnår skarpsyn, men det tager længere tid end hos mennesker, idet vi kan fiksere ting på tæt afstand og hermed fokusere. Afstandssyn Hvor godt ser heste så på afstand? Man kan udtrykke det på følgende måde. Er du blot en smule nærsynet, kan du være temmelig sikker på at din hest ser bedre end dig. Et normalt seende menneskes syn udtrykkes som 20/20, dvs. 1. Kravet for kørekort er 0,5 og hestens syn ligger på 20/33, altså afrundet 0,7, hvilket er bedre end både hunde og katte. Værd at vide:  Hvis du springer med din hest, bør du være opmærksom på, at der faktisk vil opstå et punkt, lige inden hesten sætter af, hvor springet vil forsvinde ud af hestens synsfelt.   Undlad at fiksere hestens hoved når du springer, så den har mulighed for at justere sin hovedposition. Det forbedrer dens syn over spring, så den kan bruge sit dybdeperspektiv til at bedømme afstande. Øv din hest i at reagere på en let tøjle. En stram tøjle kan skabe spændinger og skabe potentielle faresituationer.   Når hesten anvender sit monokulære syn, er den ikke i stand til korrekt at afstandsbedømme, hvilket kan være derfor en hest pludselig bliver forskrækket over et objekt, i det øjeblik objektet kommer indenfor hestens binokulære synsfelt, selvom du har været i stand til at se det længe.   Da hesten næsten kan se den fulde omkreds omkring sig, kan den se objekter og bevægelser som du overser. Tag derfor et kig omkring dig næste gang din hest bliver nervøs. Brug dine sanser og betragt dens ører, som oftest vil de være vendt mod det din hest er opmærksom på.  Se også artiken: "Sådan ser hesten farver" (www.heste-nettet.dk/nyheder/9925/) Se også artiklen: "Sådan ser hesten lys og mørke" (www.heste-nettet.dk/nyheder/9926/)      Forsidefoto: Tine Lessèl