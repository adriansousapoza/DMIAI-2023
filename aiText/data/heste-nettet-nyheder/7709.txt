Flot hæder til distancerytter
2011-05-17T17:37:12
Distancerytteren Christina Ulrich Pedersen, Team Gangvari, Snubbekorsvej i Taastrup, er blevet tildelt Hestens Værns diplom og horsemanshipmedalje, fordi hun på forbilledagtig vis har trænet og startet sin islandshest Gnýr fra Kokholm under hensyntagen til hans formåen og kapacitet. Christina har aldrig gået på kompromis med Gnýrs helbred gennem hans efterhånden lange aktive konkurrenceliv, som indtil videre har varet i 10 år inden for disciplinen distanceridning. Gnýr er i dag en 19 år gammel islandshest, men det kan man bestemt ikke se på ham. Han har sammen med Christina gennemført et stort antal distanceridt og har i konkurrenceøjemed foreløbig tilbagelagt mere end 2.500 km. Man kan roligt sige, at Gnýr af Kokholm er en særdeles god og udholdende repræsentant for sin race. Det kræver i høj grad, at rytteren forstår sig på horsemanship. Det har Christina bevist, at hun gør. Derfor var det også en stor glæde at kunne tildele en af Hestens Værns fornemme udmærkelser, nemlig diplom og horsemanshipmedalje til Christina Ulrich Pedersen.