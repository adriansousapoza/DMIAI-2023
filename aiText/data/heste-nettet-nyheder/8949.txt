Europamesterskabet i Ridderdyst på Spøttrup Borg 2012 
2012-05-24T16:30:02
Så kan alle riddere og jomfruer godt begynde at glæde sig, da arrangørerne bag Bispens Marked på Spøttrup Borg har gjort et kæmpe scoop. Det er nemlig lykkes at få EM i ridderdyst til Spøttrup Borg til sommerens middelaldermarked 23. - 27. juli 2012.   16 ryttere fra hele Europa drager til Spøttrup Borg for at dyste. Rytterne er til hest i fuld rustning. I den ene hånd holder de et skjold og i den anden en lanse på 4 meter. På Spøttrup Borgs nyanlagte turneringsbane skal ridderne så ride mod hinanden med lansen hævet og forsøge at ramme modstanderens skjold. Turneringen bliver et tilløbsstykke og der kommer til at være både spænding og drama, når ridderne tørner sammen. Det er den ægte vare, og ridderne konkurrerer efter middelalderlige spilleregler.   Spøttrup Borgs egen ridder I EM konkurrencen deltager Ole Bach fra Viborg, som er at betragte som Spøttrup Borgs egen ridder. Ole Bach har to gange tidligere deltaget i EM i ridderdyst, og har begge gange opnået en fornem bronzemedalje. Ole betragter Spøttrup Borg som sin hjemmebane, og han håber, at han med publikum i ryggen og på egen bane endelig kan opnå en guldmedalje. Men inden drømmene kan blive til guld om halsen, så skal ridderne igennem to discipliner i henholdsvis kampteknik og Lansedyst. Ridderne kvalificerer sig via de indledende runder til semifinaler og finale, som finder sted under selve Bispens Marked 2012. Ridderne skal kvalificere sig I de indledende runder kan man følge de 16 riddere frem mod finalen fredag aften. Ridderne har sommeren over deltaget i ridderturneringer i deres hjemlande og derved kvalificeret sig til at være med ved EM på Spøttrup Borg. Der kæmpes i to discipliner: kampteknik og lansedyst. Alle riddere kæmper i begge discipliner. De dygtigste riddere med flest point sammenlagt går videre til semifinaler og til sidst finalen.   Kampteknik og lansedyst "Kampteknik" består groft sagt af en forhindringsbane, som ridderne skal forcere på hest. Undervejs skal de blandt andet hugge et æble over med deres sværd, ramme en ring med deres lanse og springe over forhindringer. Både tiden, stil og præcision tæller, når dommerne giver point. "Lansedyst" er to riddere, der galoperer mod hinanden med hævet lanse og rammer hinanden. Også her er flere parametre i spil, når der gives point. Kun sjældent falder de professionelle riddere af hesten, da det jo netop gælder om at holde sig i sadlen. Forbered dig på en ægte ridderturnering, hvor udfaldet ikke er aftalt på forhånd, og hvor slagene sættes rent ind. Det er ikke skuespil - men derimod en sportsbegivenhed. EM i ridderdyst arrangeres i samarbejde med Jousting Association og det er første gang, at det bliver afholdt på Spøttrup Borg. 