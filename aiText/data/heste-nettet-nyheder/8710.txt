Smukke hingste på Tullstorp   VIDEO
2012-03-19T21:16:51
Så er avlssæsonen 2012 så småt startet, og også på Tullstorp i Sverige er man klar. Ti lækre hingste var klar til fremvisning i smukke omgivelser hos Tullstorp Dressage stables lørdag den 18. Marts. Masser af publikum var mødt op for at se hingstene, hygge sig og bese de smukke stalde hvor hestene har det som konger. Tulstorps personale bød under hele fremvisningen på varme drikke, og efterfølgende på øl, vand og vin samt "korv".   De ti hingste der blev fremvist denne dag var en blanding af spring og dressur hingste. De tre springheste ejedes og var medbragt af danske Schou og Schouboe der har indgået partnerskab med Jan Brink fra Tullstorp.   Første hingst var Arlando Z e.Argentinus/Calando I. Arlando Z blev redet af Christian Schou der selv har uddannet ham. Arlando Z skal efter planen blive på Tullstorp sæsonen over, hvor han desuden skal uddannes i dressur. Arlando Z har et godt udtryk, en god rytmisk galop, og han springer med stor smidighed.   Anden hingst var den knap seks-årige Bonaparte Z e. Balou du Rouet/Lux Z. Bonaparte var særdeles velgående, og sprang højt, hans alder taget i betragtning. Han viste stor kapacitet, samtidig med at hans unge alder kom til udtryk med et par hop og kickouts.   Herefter fulgte den smukke Cosmeo e. Contender/Caletto I. Cosmeo er otte, og ligner en hingst der kommer til at gå hele vejen. Christian Schou red ham, og gav pblikum det løfte at vi får ham at se i Grand Prix klasserne i løbet af året. Cosmeo er en energisk hingst med stor fremdrift.   Hingst nummer fem var den knap fire-årige Dunhill e. Oscar/Cocktail. Dunhill fremvistes af en dygtig og meget ung rytterske. Dunhill har en lækker og stor galop, viser gode øgninger både i trav og galop, og fremstod meget stabil i forhold til sin alder.   Dunhill blev efterfulgt af JJ Rayban e. Rascalino/Londonderry. Rayban er meget ædel, højtstillet og elegant, en rigtig moderne hingst. Han fremviste en super flot fri trav med megen bæring, og viste desuden et rigtig godt temperement. Til trods for sin unge alder var han fuldstændig upåvirket af de mange publikummer, og fremstod afslappet og yderst ridbar.   Ampére e. Rosseau/Flemmingh viste herefter et godt ridt. Han er en smuk hingst med et ædelt og udtryksfuldt hoved. Han er elegant, men samtidig maskulin og med et godt hingstepræg. Hans gangarter er spænstige, elastiske, og galoppen er op ad bakke og kraftfuld.   Herefter fulgte den nærmest dansende Bellagio e. United/Esteban. Han vandt både 3- og 4- årschampionatet i hhv. 2009 og 2010. Han fik kommentarerne Stor, højtstillet, ædel og elegant. Han virkede lidt utryg og anspændt over de mange publikummer i hallen, men viste sig dog fint frem.   Næste hest var den utroligt smukke sorte hingst Don de Jeu e. Jazz/Jetset-D. Han er kun knap fire år, og det kunne da også ses at han var utryg og kiggede flere gange. Dertiltrods var han yderst stabil i sin holdning, fremadgående og lydhør. Don de Jeu har af gode grunde ikke vist de store resultater endnu, men mon ikke han er en hingst der bliver værd at holde øje med fremover.   Efter Don de Jeu fik vi syn for frugten af Tullstorps avlsarbejde i form af de to hoppeføl Molly og Madam efter hhv. Ampére og Bellagio. Føllene var fra februar og marts, og var derfor naturligvis stadig meget små, men de viste alligevel et stort overskud, masser af gejst og energi, og særligt Madam virkede klar til at erobre hele verden. Et godt indslag der fik publikum til både at le og klappe.   Herefter fik vi set den nu pensionerede og let langpelsede Chirlom e. Ceylon 454/Kaliber 574. Han fremvistes i lange liner hvor han gik en fin passage, og viste at han nok er ved at være gammel, men ikke færdig med sit arbejde.   Dagens sidste hingst var den unge og fantastisk elegante Zaladin e. Blue Hors Zack/Solos Landtinus. Zaladin viste tre energiske gangarter og en enestående samling for så ung en hingst. Han har et dejligt temperement og skridtede roligt i hallen efter sit ridt. Zaladin er meget færdig at se på, og er bestemt et ekstra kik værd.   Se video fra fremisningen her:  Efter fremvisningen af de flotte hingste var der åben stald, og mange blandt publikum benyttede sig af muligheden for at tage et kik i de smukke omgivelser som Tullstorp byder på. Derudover blev der naturligvis serveret den nærmest obligatoriske "korv". Derudover var der mulighed for en klækkelig rabat på en bedækning hvis den blev bestilt i weekenden, og mon ikke der er en og anden blandt publikum der har benyttet sig af det gode tilbud.