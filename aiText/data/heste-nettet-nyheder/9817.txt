Zick Flower undertippet vinder af unghestechampionatet
2013-03-09T20:03:57
    Zick Flower avancerede fra en delt 4-plads til den samlede sejr  Den letbenede, smukke og meget smidige Zack-søn Zick Flower (mf. Romanov) fremvist af Blue Hors berider Allan Grøn begejstrede testrytter Hasse Hoffmann i en sådan grad at det lykkedes hesten at overhale staldkammeraten Svalegårdens Hottie indenom og dermed blive en lidt overraskende, men fortjent vinder af unghestechampionatet 2013. Hasse følte sig meget hurtigt tydelig tilpas på den sorte vallak, der tog sig særdeles godt ud under testrytteren og der blev prompte kvitteret med to rene 10-taller. Det betød at Zick Flower sluttede med samlet 928 point og dermed kunne tage den samlede sejr i Ungehestechampionatet i dressur 2013.   Det betød også at den hidtil førende hest, den storrammede og meget velredne hoppe Svalegårds Hottie e. Hotline redet af Maria Anita Andersen, endte på en ærefuld andenplads med samlet 911 point.     Med samlet 888 point tog Sanne Henningsen tredjepladsen med sin veluddannede, særdeles ridelige og positivt indstillede Dancier-søn Dancer Khan. Denne hest blev også udnævnt til championatets gladeste hest af testrytter Hasse Hoffmann.   Hasse Hoffmann, der i sidste øjeblik måtte træde til som testrytter i stedet for sygdomsramte Minna Telde var umådelig populær blandt publikum og modtog efter veludført arbejde stående applaus fra hele salen. Det er tydeligt at mærke at Hasse er en erfaren underviser idet han formidler sin store viden på en letforståelig og logisk måde - tilsat en god portion humor. Han understregede gang på gang vigtigheden af at få lagt den korrekte klassiske grunduddannelse i hestene og han havde ikke travlt med at ride fri trav ad langsiden i de ti minutter han havde til rådighed. Han brugte i stedet tiden på at finde ind til hestene på en rolig og sympatisk måde og forsøgte at give dem en god oplevelse.      Zick Flower e. Blue Hors Zack/Blue Hors Romanov redet af Allan Grøn vinder af Unghestechampionatet i dressur 2012 (Foto: Tine Jacobsen)      Nummer 2 Svalergårds Hottie e. Blue Hors Hotline/De Noir redet af Maria Anita Andersen (Foto: Tine Jacobsen)        Nummer 3 og tildelt prisen for klassens gladeste hest Dancer Khan e. Dancier/Midt-West Ibi- LIght (Foto: Tine Jacobsen)     