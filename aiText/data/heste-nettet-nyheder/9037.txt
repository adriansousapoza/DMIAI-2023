TREC i Djursland Rideklub var en succes
2012-06-12T09:50:24
Det 3. TREC-stævne på dansk grund blev søndag den 10. juni afholdt i Djursland Rideklub. Det er det 3. af de såkaldte pilotstævner, dvs. at en klub afholder TREC-stævne i samarbejde med Dansk Ride Forbund.   Vejret var ikke det allerbedste, men alle hyggede sig og havde taget tøj på, der passede til vejret. 27 deltog i stævnet og det var ryttere i alle aldre og ikke mindst mange typer af heste og ponyer. Som tilskuer var det skønt at se så mange forskellige heste til et stævne.   Orienteringsridtet var den første test ryttere skulle ud på, det var en udfordrende rute, og den fejlfri tid var sat lavt, så der skulle rides til ind i mellem. Alle klarede turen med bravour, et hold havde trækkere med for de mindre rutinerede ryttere, her var der sved på panden, da de kom til mållinjen.   På rideklubbens område var der opstillet en gangartsbane, hvor der skulle rides 100 meter rolig galop, eller trav eller tölt, dette skulle foregå snorlige og uden uro i fremaddriften, bagefter skulle der skridtes tilbage, hvor hesten skulle gå på en lige linje i en regelmæssig skridt, dette voldte nogle ryttere problemer, da hestene var friske, men alle havde det store smil på.   Til slut var der en forhindringsbane på 8 forskellige typer forhindringer der skulle forceres enten til hest eller hvor hesten skulle trækkes. I en af øvelserne skulle man sidde op på sin hest uden den flyttede sig. Til dagen havde en forældre bygget en flot bro, som hestene skulle forcere.   Alle hjælpere var forældre til børn der rider i rideklubbens elevskole, samt underviseren i elevskole, og medlem af Dansk Ride Forbunds Breddeaktivitetsudvalg, Rebekka Nielsen, var primus motor for klubben. Hjælperne gjorde et super stykke arbejde og snakker allerede om igen at ville prøve kræfter med TREC.   Vinder af dagen TREC blev Ingerlise Jørgensen fra Djursland Rideklub på elevhesten O´Conner med imponerende 90% Nr. 2 blev Pernille Poulsen med Lucas, hun er allerede "veteran" i TREC idet hun deltog i det allerførste TREC-stævne i DK den 5. maj. Nr. 3 blev Louise Nielsen fra Djursland Rideklub på elevhesten Jolly Nr. 4 blev Maria Rabjerg fra Djursland Rideklub på Castello Nr. 5 Anna Møller på Mamma Mia Nr.6 Mikkel Jensen fra Hadsten og Omegns Rideklub på Lucas   Pressemeddelelse  Eva Just Jepsen på Gimli Foto: Dorte Nørskov