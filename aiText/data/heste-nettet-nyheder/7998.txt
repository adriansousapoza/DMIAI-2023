Drengenes hest vandt hoppederbyet
2011-08-28T12:41:46
Travtræner Steen Juul er en sand verdensmester i at have sine heste klar til de store opgør. Lørdag eftermiddag favoritvandt han hoppederbyet med Peak Performance, der ejes af fire rigtige gode trav-venner. Hoppen har vist sig at være et rent lykkekøb. Da fire herrer med glødende interesse i travsporten i sin tid valgte at købe travhesten Palermo Tårs, så fulgte hoppen Peak Performance med i en pakkeløsning. Lørdag eftermiddag vandt Peak Performance så det største løb for de fireårige hopper, Dansk Hoppe Derby med hele 375.000 kroner i førstepræmie. Peak Performance havde i forvejen indløbet næsten 290.000 kroner til sine fire ejere i Stald Vabene AB, og nu er hun sin årgangs dronning. »Jeg havde en god fornemmelse inden løbet, under løbet, og så sandelig også her efter løbet«, kom det prompte fra en superglad træner Steen Juul efter derbysejren på Charlottenlund Travbane. Skuffede i starten 61-årige Steen Juul satte med hoppederbysejren nok en gang en tyk streg under sin og staldens evner til at producere storløbsvindere. Men lige da Peak Performance kom i Steen Juuls træning, var der ikke tale om lutter lagkage. »Peak Performance imponerede jo ikke i starten, men jeg fik ændret på nogle ting, og siden er det bare gået fremad. Hun har jo et fighter-hjerte uden lige, og jeg tror faktisk godt, at hun kunne være med fremme i hingstenes derby i morgen søndag. Ikke at hun kunne vinde det, men løbe fra hende ville de nok heller ikke«, sagde Steen Juul efter sejren. Men at man nu valgte at gå efter hoppernes derby, ærgrer på ingen måde en af landets dygtigste travtrænere. »Det kunne selvfølgelig have været sjovt at prøve at starte mod hingstene i Dansk Trav Derby, og ejerkredsen ville egentlig også gerne, men lært af erfaring er det jo et meget svært løb at vinde, så jeg talte dem fra det«, konkluderede træneren. »Det er fantastisk« Peak Performance ejes af d'herrer René Sørensen, Bjarne Frederiksen, René Clausen og Kim Kabling. Sammen tog de en februardag i fjor ned til den nu nedlagte væddeløbsbane i Bjæverskov for primært at besigtige Palermo Tårs med henblik på et køb. »Ham kunne vi alle lide ved første øjekast, mens Peak Performance , der fulgte med i en pakkeløsning, var vi ikke så vilde. Steen Juul mente jo nok, at der var et vist potentiale i Peak Performance, da hun havde løbet stærkt som toåring. 'Vi kunne jo altid bare sælge hende videre, hvis vi ikke syntes om hende', som Steen Juul sagde. Nu har vi i Palermo Tårs og Peak Performance to heste, som har tjent over 700.000 kroner tilsammen. Det er fantastisk«, fortæller Kim Kabling. Ejerkredsen, som i øvrigt allerede har erhvervet sig en lillebror til Peak Performance, var efter hoppederbyet tæt på igen at skulle hives ind i vindercirkelen. Men mere end en andenplads fik staldkammeraten Palermo Tårs ikke i det efterfølgende løb. Det ville næsten også have været for meget!