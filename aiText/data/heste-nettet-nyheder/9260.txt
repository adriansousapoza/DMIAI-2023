Den kloge hest vandt 
2012-08-05T21:43:53
Bank of Burden var helt urørlig i Scandinavian Open Championship (gr. 3) på Klampenborg Galopbane. Sejren blev interskandinavisk, da træneren er danskfødt, ejerne er norske, og jockeyen er svensk. Jockey Per-Anders Gråberg strålede ligeså meget, som hesten svedte i vindercirklen efter den fornemme sejr i Danmarks internationale galopløb Lanwades Stud Scandinavian Open Championship (gr. 3) med 300.000 kroner i førstepræmie. »Han er så klog en hest, at han klarer alting selv undervejs i løbene,« sagde svenske Per-Anders Gråberg, og han blev suppleret af træneren: »Det er en stor fornøjelse at træne Bank of Burden i hverdagen, fordi han er så let at have med at gøre. En utrolig atlet, som bare vil træne,« smilede Niels Petersen, som er født og opvokset i Gentofte, men i mange år har boet i Norge. Sidste år blev den femårige vallak anden i løbet, men i år var der bonus efter en sæson, der har været præget af skader og sygdom. For nogle måneder siden blev hesten redet ned i et løb i Sverige og fik en stor flænge, som måtte syes, og siden var der virus i stalden. »Men i dag var han klar, det kunne jeg se på ham inden løbet,« sagde Niels Petersen, der ikke har ambitioner om at starte hesten ude i Europa, da Bank of Burden løber bedst med hjælpemidler, som ikke er tilladt uden for Skandinavien. Dels har han vat i ørerne, og dels har han et såkaldt norsk hovedlag, hvor jockeyen kan trække skyklapper ned foran øjnene i opløbet. Bank of Burden er ejet af en kreds af norske venner. Andenhesten Touch of Hawk er også fra Norge, mens publikums yndling, svenskejede, men danskopdrættede Peas And Carrots blev tredje.Flytter ikke hjem Niels Petersen blev skandinavisk og norsk trænerchampion sidste år og overvejer på ingen måde at flytte tilbage til Danmark. »Mine heste tjente 11,5 millioner kroner sidte år, og man kan ikke komme i nærheden af at tjene det beløb i Danmark,« fortalte Niels Petersen, der får ti procent af præmiesummen. »Desuden har jeg en kæreste og to børn i Norge. Endnu en årsag er, at mange af mine hesteejere også er mine venner. Vi tager på ture sammen og har det vældig hyggeligt,« sagde Niels Petersen, der også fremhævede de gode træningsforhold og stalde i Oslo. »Jeg er en meget privilegeret mand,« slog han fast.   Af Hestesportens Medier  Bank of Burden og Per-Anders Gråberg sejrer helt overlegent i Danmarks største internationale løb. Foto: US Photo.  Niels Petersen, Bank of Burden og Per-Anders Gråberg. Foto: US Photo.