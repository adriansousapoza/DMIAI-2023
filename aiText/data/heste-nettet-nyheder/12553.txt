Blue Hors klar til finale i Bundgaard Byg Cup
2016-11-17T11:42:00
I dag går det løs ved Blue Hors Dressurfestival i Randbøl med national og international dressur, og lørdag og søndag skal det afgøres, hvem der bliver vinder af Bundgaard Byg Cup 2016. 17 veloplagte ekvipager er meldt klar til start i lørdagens Intermediaire I, hvorfra de 15 bedste går videre til Intermediaire I Kür søndag. Find startlisten til Intermediaire her. Bundgaard Byg Cup Bundgaard Byg Cup er en kendt og traditionsrig landsdækkende turnering for ekvipager, der har opnået min. 60% ved start i en Prix St. Georges ved B-stævner eller 63% ved start i Prix St. Georges ved C-stævner i kvalifikationsperioden. Bundgaard Byg Cup rides over tre spændende kvalifikationsrunder i Intermediaire I og Intermediaire I Kür. De 20 bedste ryttere går videre til finalen for at dyste om den prestigefyldte titel som vinder af Bundgaard Byg Cup. Her går de 15 bedste videre fra Intermediaire I til küren, og turneringens vinder findes efter sammenlægning af resultaterne fra de to klasser. Bundgaard Byg Cup er en hæderkronet turnering igennem mere end 10 år, og firmaet har bygget utallige ridehaller og stalde til dansk ridesport. Bundgaard Byg giver ridesporten en spændende og interessant turnering, samt en kyndig partner, når der skal bygges til heste og ryttere. Om Blue Hors Dressurfestival Når den fjerde Blue Hors Dressurfestival afvikles fra torsdag den 17. november til søndag den 20. november 2016, byder stævnet fortsat på landsstævneklasser fra MB0 til Prix St. Georges, Youngster Cup og finale i Bundgaard Byg Cup. Herudover byder Blue Hors Dressurfestival på CDI3*-stævne med lille tur bestående af Prix St. Georges og Intermediaire I og stor tur med Grand Prix og Grand Prix Kür. Ved stævnet deltager flere danske topryttere, der i blandt danske OL-ryttere fra Rio samt flere internationale topryttere.Se alle dagenes program og start/resultatlister her. Kilde: DRF