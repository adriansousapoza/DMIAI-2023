Muk - hesteejerens plage
2014-02-01T10:57:08
I perioder, som den våde vintertid, udsættes mange heste for muk, som ofte er en reel plage for mange hesteejere. Men hvad er det egentlig, og hvorfor kan det være så vanskeligt at behandle?   Muk er ikke en ting Muk er en samlet betegnelse for infektion nederst på hestens ben, der er forårsaget af bakterier, svampe eller mider, eller en kombination af disse, og er en hudlidelse der kan minde lidt om eksem. Et typisk forløb kan f.eks. være overproduktion af almindelig hudsvamp - noget som også kendes fra mennesker, f.eks. som følge af en ubalance i immunforsvaret. Overproduktionen sætter den normale hud-flora ud af balance og det skaber kløe. Kløen forårsager let små sår og rifter, som bryder overhuden, hvorved der er frit spil for bakterier og svampe. Rifterne kan herefter let blive inficeret af jordbakterier, hvis hesten f.eks. står på en mudret fold, eller går i langt vådt græs gennem længere tid, hvorefter der kan udvikle sig de velkendte store skorpede sårflader og hævelser.   Symtomer Angreb af henholdsvis muk og mider minder symtommæssigt meget om hinanden. Kløe, rødme og hævelser, små sår, skorpedannelse og tydelig irritation hos hesten. Mider er dog mest aktive når vejret er koldt, mens muk klør mest når det er varmt. Det kan for, den ikke sagkyndige, derfor være næsten umuligt at fastlægge hvad infektionen skyldes, og hermed vælge den rette behandling.   Jordbakterier skal f.eks. ikke behandles med svampemidler. Bakterien er en såkaldt grampositiv, anaerob og ikke spordannende bakterie, og skal derfor behandles med noget der kan slå bakterien ihjel, som f.eks. frisk luft. Det vil derfor være en tvivlsom behandling, at smøre et bakterieinficeret ben med en kemisk mukbarrierecreme, da det blot vil lukke for huden og være grobund for at ernære bakterierne yderligere.   Ikke let at afgøre Da årsagerne til muk, som angivet, kan skyldes mange forskellige årsager, selvom symptomerne tilsyneladende kan synes identiske, kan det for den enkelte hesteejer være vanskeligt at vælge den rigtige behandling. Det er derfor ikke underligt, at der er mange diskussioner blandt hesteejere bl.a. her på Heste-Nettet, om hvad der virker og ikke virker på muklignende infektioner. Ej heller, er det underligt at erfaringerne med de mange kommercielle produkter der findes på markedet er meget forskellige. For dette kan netop skyldes, at der i de tilfælde der sammenlignes og hvor symptomerne tilsyneladende er ens, er tale om helt forskellige årsager, som produkterne reagerer forskelligt på. Man kan også nemt være så uheldig at forværre situationen ved at anvende de forkerte produkter.   Tal med din dyrlæge Da det er så venskeligt for den enkelte hestejer at fastlægge den egentlig årsag til symtomerne, kan det altid anbefales at tage dyrlægen med på råd tidligt i forløbet. Så er man sikker på, at den rigtige disgnose stilles og der hurtigt gribes ind med korrekt behandling, så infektionen ikke yderligere forværres. Er infektionen allerede blevet så alvorlig, at der skal anvendes medikamenter som antibiotika eller binyrebarkhormon, er du alligevel over i den receptpligtige ende af medikamenter, og så skal du alligevel en tur forbi din dyrlæge.   I to kommende artikler vil Heste-nettet se nærmere på, om nogle heste er mere disponeret for muk end andre heste, og hvad du konkret kan gøre for at undgå og forebygge at hesten får muk. Et typisk eksempel på et hesteben, der er angrebet af muk.