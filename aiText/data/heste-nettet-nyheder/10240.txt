Hvordan lærer jeg min hest at stå stille på staldgangen?
2014-01-17T20:59:24
Har du en hest der har svært ved at stå stille på staldgangen og vil du gerne lære den at stå roligt i stedet?   Nogen heste har en vane med, at stå og skrabe med forbenet, når de står på staldgangen. Andre flytter sig rundt hele tiden og det er generende når de skal strigles og sadles op, eller hesten skal tilses af smed, dyrlæge eller anden.   Jeg har mødt flere der siger "det har den altid gjort, det er der ikke noget at gøre ved". Så de lader hesten blive ved og indretter sig efter, at den fx. flytter på sig hele tiden eller slår med forbenet. Men der er nu alligevel noget at gøre ved det og jeg synes det er en god ide at gøre det! Det giver nemlig mere ro og fokus fra hestens side og samtidig giver en mere sikker færden omkring hesten på staldgangen!   Er hesten fræk? Når din hest begynder at skrabe eller bevæge sig rundt, er det det vigtig at huske at det ikke er for at være fræk, men der imod fordi den gerne vil opnå noget! Den vil fx. gerne have opmærksomhed, eller måske vil den gerne helt væk fra situationen.   Hvorfor gør hesten det? Det er en god ide, at starte med at finde ud af hvorfor din hest ikke står stille. Der er nemlig forskel på hvordan du skal tilgå problemet alt efter hvad årsagen er. Generelt kan man dele det op i to forskellige problematikker når hesten ikke vil stå stille på staldgangen. Er hesten decideret utryg eller bange for at opholde sig på staldgangen? Eller prøver den at få opmærksomhed fra dig i mens den står og venter?   Er din hest utryg Der kan være mange grunde til at hesten synes det er ubehageligt at være på staldgangen. Måske har den haft en dårlig oplevelse mens den stod på staldgangen, det kan være at den har oplevet smerte, er blevet forskrækket, eller andet? Måske er det når den bliver taget væk fra sin flok og skal stå på staldgangen alene, at den har svært ved at stå stille fordi den gerne vil tilbage til flokken? Der kan være mange andre grunde. Det vigtige er, at få en ide om hvorfor den ikke bryder sig om det og i hvilken situation for, at kunne arbejde med at ændre adfærden.   Gradvis tilvænning Har du konstateret at din hest er utryg ved situationen, er det en god ide, at starte med at tilvænne hesten gradvist til den. Ved gradvis tilvænning vil hesten efterhånden forbinde det, at stå på staldgangen, med noget godt, istedet for at se det som en ubehagelig eller farlig situation. Det er en længere proces som du kan læse meget mere om i min tidligere artikel "gradvis tilvænning/desensitivering" her. Den forklarer hvorfor fremgangmåden er god og hvordan du arbejder med den.   I dette tilfælde, hvor vi har en hest der er utryg ved at være på staldgangen, skal du starte op med at få hesten til at være på staldgangen et kort øjeblik, hvor den forholder sig i ro. Giv den masser af ros og gerne foder eller godbidder. Træk den væk igen og lad den få ro. Når hesten er klar til det forlænger du perioden og det bliver du ved med, indtil den kan stå roligt på staldgangen, så længe som det kræves.   Har du en hest der ikke bryder sig om at skilles fra flokken på folden og gå ind på staldgangen, bliver du måske nød til at starte med at gå så langt væk fra flokken du kan, uden at hesten bliver nervøs og rose den for at være hos dig, i den afstand den kan overskue det. Næste gang øger du så afstanden og det gør du indtil i er på staldgangen. Nå i er nået der til starter du bare med at hesten skal stå der et kort øjeblik før den kommer tilbage til flokken. Næste gang øger du igen tiden osv. indtil i kan være på staldgangen så længe som det er meningen.   Opmærksomhed Er det derimod ikke utryghed eller frygt, der får din hest til at bevæge sig rundt på staldgangen eller skrabe, så kan det være at den gør det for at få opmærksomhed! Det kan virke underligt at den søger dette, da mange vil skælde deres hest ud hvis den er urolig eller skraber! Men det er ikke sikkert at din hest opfatter din verbale "skæld ud" som noget negativt, men istedet har fundet ud af at "når jeg står hoven ned i jorden" så vender hun sig om og taler til mig".   Dvs. hvis din hest står og skraber på staldgangen og du siger "stop" til den, samtidig med at den skraber, giver du den kontakt! Er det kontakt hesten gerne vil have, jamen så har den opnået hvad den gerne ville og har fået en succesoplevelse! Derfor vil den gøre det igen for at få det samme ud af det og det kan ende med at blive en "øvelse" der udføres hver gang den er på staldgangen.   Det samme kan overføres til hesten som står i boksen og sparker på stalddøren, når man står tæt ved. Så sker der tit det, at man går hen til hesten og siger "stop" og så holder hesten op med at sparke! Når man går væk igen, begynder hesten igen at sparke og så gentager man øvelsen! Igen den får kontakt for den handling den udfører!   Hvordan ændre vi adfæren? For at ændre vanen/adfæren, er det vigtigt at du er meget opmærksom på, hvornår du giver din hest kontakt og for hvad. Hvis den fx. skraber med forbenet skal du ignorere den indtil den holder op. Når den er holdt op skal du tilgengæld give den kontakt og rose den! På den måde får du vendt mønstret om, så din hest kun får kontakt/ros når den stå stille, men aldrig får kontakt/ros for at være urolig.   I den forbindelse er det meget vigtigt at huske at rose hesten ofte når den står stille. For ligesom hesten udfører en "øvelse" når den står og skraber, så gør den det samme når den står stille. Det er dog lettere for os at overse, fordi den er i ro og dermed et det lettere at glemme at rose. Men glemmer du det, vil hesten højst sandsynligt forsøge sig med noget andet for at få opmærksomhed, som fx. at gå tilbage til sin gamle øvelse!   Dvs. de vigtigste ting du skal huske når du vil arbejde med at ændre adfæren er:  Ignorere den dårlige adfærd til den stopper. Roser for den rigtige adfærd. Husker at gentage ros også når du synes at nu har hesten lært at stå stille.  Husk også at "ros" kan være mange ting. Det kan være en godbid, en glad stemme, nus eller en gnubbetur med yndlingsstriglen. Og ros kan man aldrig få for meget af.   God fornøjelse!