Det er nu tid at ansøge om billetter til OL 2012 i London
2011-03-30T12:49:27
Nu er der åbnet for ansøgning til billetter til OL, der afholdes i London fra 27. juli til 12. august 2012 og Paralympiske Lege, der ligeledes afholdes i London fra 29. august til 9. september. Billetansøgningen løber frem til kl. 23.59 den 26. april 2011. Nogle eksperter har estimeret, at der vil være omkring 8 millioner billetter til De Olympiske Lege og omkring 1,5 millioner billetter til De Paralympiske Lege. Under OL vil der blive konkurreret i ridedisciplinerne mellem den 28. juli og 9. august, og der uddeles medaljer i individuel dressur, dressur for hold, individuel spring, spring for hold, individuel military og military for hold. Under De Paralympiske Lege fra 29. august til 9. september konkurreres i dressur, freestyle og hold. DR vil sende fra en række af De Paralympiske Lege. Endnu vides det ikke, om der sendes fra ridningen, men dækningen skulle blive mere omfattende, end den var i Beijing. Der kan ansøges om billetterne her. Det er ikke først til mølle, så man har ikke en speciel fordel i køen ved at gøre det hurtigt. Det anbefales, at man tager sig tid til at vælge sine billetter ud, da der er meget at vælge imellem, og man forpligter sig til at betale for alle dem, man får tildelt. 