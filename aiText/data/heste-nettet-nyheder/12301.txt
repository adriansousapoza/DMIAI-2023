Kan Klithuse Militaryklub genvinde DRF-mesterskabet?
2016-06-25T20:42:51
I weekenden den 24. - 26. juni er Kirstineholm Rideklub vært for DRF-mesterskabet i military for klubhold på Skårup Overgård ved Skanderborg. 10 hold er til start i mesterskabet, som strækker sig over tre dage. I går blev der redet dressur, og i dag skulle ekvipagerne ud på den krævende terrænbane. Efter en meget flot indsats i terrænet har Klithuse Militaryklub (KMK) lagt sig i spidsen i mesterskabet. Intet er dog afgjort, før alle holdene har været gennem ridebanespringningen i morgen.   Klithuse Militaryklub bedst i terrænet Fredag kom holdet fra Jysk Sportsrideklub bedst fra start i mesterskabet, men hele stillingen ændrede sig efter dagens terrænspringning. Klithuse Militaryklub gjorde en særdeles god figur og kom bedst igennem terrænet. Det betyder, at holdet, som samlet har 134,8 strafpoint, tager føringen i mesterskabet - og det med god afstand til Kirstineholm Rideklub som pt. indtager 2. pladsen med 160,4 strafpoint. Det bliver spændende at se, om Klithuse Militaryklub kan genvinde mesterskabet efter morgendagens springning. Holdet består af Rikke Mortensen/Haldgårdens Loulu Back, Lærke Siiri Vincent From Larsen/Toftegårdens Carisma, Henriette Bedsted/Balzerlunds Tiger, Emilie Friedrichsen/Lille Jens af Balzerlund.   Det samlede resultat efter fredag og lørdag KMK - Klithuse Militaryklub 134,8 (strafpoint) KIRK - Kirstineholm Rideklub 160,4 JSK - Jysk Sportsrideklub 163,9 SØG 1 - Søborggård Rideklub 171,5 SPR 2 - Sportsrideklubben 182,3 SØG 2 - Søborggård Rideklub 184,4 EDR - Edelgårdens Rideklub 189,9 VAS - Vasehus Rideklub 206,8 SPR 1 - Sportsrideklubben 214,9 CEP - TEAM CEP Complete Eventing 2.149,2