Et smukt Syn
2011-02-23T13:31:37
De bedste islandske ekvipager i Europa mødes i weekenden til World Cup. Det sker i Stadium Arena Fyn og i hallerne på Odense Congress Center. Den islandske hest er uden tvivl et af de mest imponerende syn, man kan opleve. Den er stærk, stolt og fantastisk smuk, og derfor valfarter kendinge og amatører til Odense Congress Center fredag den 25. og lørdag den 26. februar. Her afholdes World Cup for islandske heste, hvor ekvipager fra Danmark, Norge, Sverige, Tyskland og Østrig dyster. Blandt disse er flere verdensmestre og medaljevindere fra VM og NM. Den islandske hest har som bekendt fem gangarter, og det er i forskellige variationer af disse gangarter, der dystes om de ærefulde titler. Om fredagens rides der om udtagelser til lørdagens finaler. Udover konkurrencer vil der også være seminarer med emner som ridning, udstyr og pleje af hesten. World Cup er et privat initiativ, og et er fjerde gang, der afvikles World Cup i Stadium Arena Fyn. Besøgstallet viser, at interessen for den islandske hest er stor. Tidligere år har de fornemme ekvipager redet for fulde huse. Fakta: Tid: Fredag den 25. februar kl. 10.00 - 21.30 og lørdag den 26. februar kl. 9.00 - 21.00. Sted: Stadion Arena Fyn, Odense Pris: Priserne varierer alt efter hvor man sidder i Arenaen. Se priserne på www.worldtolt.dk