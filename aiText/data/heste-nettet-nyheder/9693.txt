Cathrine Dufour i Team Danmarks Talentprogram
2013-01-12T17:07:40
Dressurrytter Cathrine Dufour er blandt de 28 atleter, som Team Danmark satser på kan nå helt til tops på verdensplan. Team Danmark lancerer et nyt talentprogram, der skal fremtidssikre stærke danske præstationer på den internationale scene. De 28 udvalgte talenter vil få adgang til de dygtigste eksperter, som ellers hidtil kun har stået til rådighed for verdensklasseatleter. Målet er, at 21 af de 28 skal i top 8 ved VM i perioden 2017 - 2020, og en af talenterne er Cathrine Dufour, der er dobbelt europamester for ungryttere i dressur 2012.   En unik mulighed Det er, hvad Danmarks største sportstalenter får for at realisere deres potentiale. 28 udvalgte talenter vil nu få råd og vejledning fra landets fremmeste eksperter, som kun verdensklasseatleter har kunnet tilgå førhen. Men hvorfor nu det? Team Danmark, der står bag talentprogrammet, vil skabe flere verdensklasseatleter og styrke Danmark i den internationale konkurrence. Målet er, at minimum 21 af talenterne skal komme i top-8 til VM i perioden 2017 - 2020.   "Talentudvikling er altafgørende for et lille land som Danmark", indleder Michael Andersen, direktør i Team Danmark.   "Så det er et højt ambitionsniveau, vi har med programmet. I de olympiske discipliner som roning, cykling og sejlsport forventer vi også, at flere af de udvalgte talenter vil være med til OL i Rio i 2016, og at nogle af dem er med i kampen om medaljer til OL i 2020", siger han.   Mellem 14 og 20 år Talenterne er mellem 14 og 20 år. Michael Andersen fortæller, at programmet primært skal udvikle talenterne på to måder. Dels vil atleterne få adgang til eksempelvis fysiske trænere, sportsmedicin og diætister, der skal forbedre deres træning og kroppens formåen. Dels skal mødet med ligesindede og eksperter, så som sportspsykologer, tilsikre, at talenterne får skabt en harmonisk hverdag trods det udsædvanlige træningspres.   "Vi har tidligere oplevet, at nogle af de største talenter kommer for sent ind og får den vejledning, vi kan tilbyde via vores eksperter", påpeger Michael Andersen. "Jeg håber derfor, at talenterne både udvikler sig sportsligt og menneskeligt. Man ser ofte et frafald hos talenter, der ikke kan få deres sport til at hænge sammen med hverdagen. Nu vil de få lagt helhedsplaner og få skabt et netværk på tværs af sportsgrene. Nogle af de problemstillinger, der kan være omkring deres skole eller sportskarriere, er ofte de samme", siger han.   Talenter De 28 talenter i Team Danmarks talentprogram:   Badminton Danmark: Rasmus Gemke Danmarks Cykle Union: Cecilie Uttrup Ludwig, Michael Valgren Andersen, Mads Pedersen Dansk Forening for Rosport: Emma Kiehn, Andreas Dyrby, Joachim Sutton Dansk Sejlunion: Ida Marie Baad, Marie Thusgaard Olsen, Tobias Hemdorff, Katja Salskov Danmarks Ishockey Union: Mathias Lassen, Mads Larsen, Jeppe Vinther Danmarks Motor Union: Chris Christensen, Thomas Kjer Olsen Danmarks Sportsdanserforbund: Dmitri Kolobov og Signe Busk, Petar Daskalov og Christine Højmark Dansk Bordtennis Union: Anders Lind Dansk Ride Forbund : Cathrine Dufour Dansk Skytte Union: Camilla Andersen Dansk Automobil Sports Union: Nicklas Nielsen, Nicolai Sylvest Dansk Tennis Forbund: Simon Friis Søndergaard.   Kilde: Jyllands-Posten  Cathrine Dufour og Atterupgaards Cassidy (Arkivfoto: JP-Photo)