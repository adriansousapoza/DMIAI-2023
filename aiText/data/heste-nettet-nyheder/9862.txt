Hestevelfærdspris til Hanne Haagen Hansen
2013-03-21T11:04:51
Det blev distancerytter Hanne Haagen Hansen, der fik Distanceudvalgets Hestevelfærdspris 2012.   Udvalgets motivation for at give Hanne Haagen Hansen hestevelfærdsprisen:  Hanne rider fire forskellige heste i både nationale og internationale klasser, og hun har gennemført alle stævner og endda med flotte placeringer. Hannes heste fremstår som veltrænede, og resultaterne viser også, at hun formår at ride hesten ud fra det niveau, den er på. Hanne er en meget dygtig rytter, der med en flot opstilling og en god rideteknik til enhver tid kan hjælpe og støtte hesten. Hanne er - sammen med sin trofaste og kompetente hjælper, Flemming Hyldeqvist - altid velforberedt og har sat sig ind i alt som eksempelvis foder, sko og udstyr. Intet er overladt til tilfældighederne. Hanne har en professionel tilgang til distancesporten og sammen med sin og teamets rolige måde at afvikle deltagelsen i stævner på, betyder det, at hestene får optimal opmærksomhed og behandling under stævnet, og det er endnu ikke set, at Hanne har redet en hest ud over grænsen af dens kapacitet. Sidst ved DM i 2012 var Hanne et godt eksempel på at følge sin hests rytme, energi og kapacitet, da hun stille og roligt kom i mål.  Derfor er det Hanne Haagen Hansen, der i år - blandt mange mulige og dygtige ryttere - får Distanceudvalgets Hestevelfærdspris.   Kilde: Rideforbund.dk  Privatfoto