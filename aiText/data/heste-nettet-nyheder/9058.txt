Det bliver kæmpestort 
2012-06-20T20:22:05
Dansk Derby er drømmen for alle hesteejere, men ejerparret Ann og Bernt Dahl fra Børkop skal dagen inden opleve en væddeløbsdag, som er endnu større. Når trænere og ejere samles i paddocken søndag på Klampenborg Galopbane, er der måske et par af ejerne, som ser lidt klatøjede ud. Ann og Bernt Dahl er nemlig landet samme morgen med fly fra London, hvor de lørdag eftermiddag har været til verdens mest berømte væddeløb, Royal Ascot. Her har de hesten Media Hype til start. »Hvis han vinder, kan det godt være, at champagnen ikke er dampet af endnu, når starten på derbyet skal gå. Det er kæmpestort at skulle til Royal Ascot, og det er endnu større at have hest til start,« siger Bernt Dahl, der i DFDS Seaways Dansk Derby har hoppen Summertime til start i kampen om førstepræmien på 400.000 kroner. »Lige nu overskygger Royal Ascot det hele. Det er første gang i min karriere som hesteejer, at jeg har købt nyt tøj, fordi jeg skulle til væddeløb, Ann har fået ny kjole og hat, og det samme har vores datter Claudia på ti år. Vi havde aldrig i vores vildeste fantasi forestillet os, at vi kunne få lov til at deltage i den 300 år gamle tradition,« fortæller Bernt Dahl, der tager ud på væddeløbsbanen timer før løbene 'for at få det hele med', måske også at møde Dronning Elizabeth.En gang i livet Bernt Dahl kan ikke vælge imellem, om det vil være størst at vinde Dansk Derby eller på Royal Ascot. »Vi har flere gange haft hest til start i derbyet, og i fremtiden får vi sikkert flere chancer for at vinde løbet. Royal Ascot får man nok kun mulighed for at være med til én gang, og jeg ved, at vi vil få en oplevelse for livet. Normalt siger jeg, at jeg ikke gider have hest i et løb bare for at være med, men det er lige før, at det er sådan her,« griner Bernt Dahl. Han tror på, at begge hans heste har en realistisk mulighed for at vinde. De er dog begge afhængige af, at banen ikke bliver for hård, derfor håber han på lidt regnvejr både i Klampenborg og sydvest for London. »Summertime kunne ikke klare den hårde bane i Mowerinaløb, hvor hun løb langt under standard. Hun har et halvdårligt højre forknæ, som vi har behandlet, og i torsdags gik hun gået et superarbejde på sin hjemmebane Jägersro. Vi håber, at der bliver højt tempo på løbet, for så bliver hun en af de 3-4 heste, som kan vinde. Hvis der bliver bumlefart, kan næsten alle heste vinde, og jeg tror på, at The Kicker så vil være bedst,« vurderer Bernt Dahl. »Media Hype vil være blandt favoritterne på Royal Ascot, men han er afhængig af, at banen hverken er for hård eller for blød,« siger Bernt Dahl, der må undvære sønnen Marco på Royal Ascot: »Han gider ikke de 'lorteheste' og vil hellere køre motocross. Men så sparede jeg da et nyt sæt tøj,« smiler Bernt Dahl.Af Hestesportens Medier  Summertime (indvendigt) og staldkammeraten Darcy på vej til at prøve det berygtede tribunesving under derbygaloppen mandag morgen. Foto: US Photo.  Summertime (udvendigt), da hun vandt sin hidtil eneste sejr med Manuel Martinez på Klampenborg Galopbane 5. maj i år. Foto: US Photo.