Flotte danske resultater fra World Cup i Globen
2013-12-03T22:48:39
I den forgangne weekend blev endnu en kvalifikation af Reem Acra FEI World Cup Dressage afviklet, denne gang i Sverige, arrangeret af Stockholm International Horse Show.  De danske ryttere formåede på bedste vis at blande sig i toppen. I lørdagens Grand Prix blev Lone Bang Larsen og Fitou L bedste danske ekvipage og blev placeret på fjerdepladsen med 73,532 %. Klassen blev overlegent vundet af svenske Tinne Vilhelmson-Silfven og Don Auriello med 79,277 %.  Andenpladsen gik med 75,319 % til Hans Peter Minderhoud og Glock´s Romanov, mens Edward Gal og Glock´s Voice fulgte efter på tredjepladsen med 74,574 %. World Cup-debutanten, Maria Anita Andersen blev med Blue Hors Leredo placeret på sjettepladsen med 72,468 %, efterfulgt af den kun 20-årige ungrytter, Nanna Skodborg Merrald og Millibar med 72,340 %.  I søndagens kür var Tinne Vilhelmson-Silfven fortsat urørlig og vandt med 81,950 %. Det hollandske par havde i denne klasse byttet placering, hvormed Edward Gal indtog andenpladsen med 79,275 % og Hans Peter Minderhoud måtte tage til takke med tredjepladsen med 78,850 %.  De danske ryttere bibeholdte placeringerne på fjerde, sjette og syvendepladsen, dog blev der byttet rundt på rollerne. Nanna Skodborg Merrald avancerede fra lørdagens syvendeplads til en fjerdeplads i søndagens kúr, med 76,425 %. Lone Bang Larsen kunne med 74,175 % indtage sjettepladsen, efterfulgt af Maria Anita Andersen.  