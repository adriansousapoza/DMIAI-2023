Ny dansk verdensmester i dressur for kørsel med ponyer 
2011-09-23T18:35:57
Dansk Køre Selskab har fire kuske til VM i kørsel med pony og vogn i Lipica, Slovenien. Peter Koux vandt dagens dressur rimeligt overlegen med 41,47 strafpoint. Nummer to blev hollænderen Yvonne De Ryuter med 44,03 strafpoint. USA løb med 3. pladsen med 44,67. Kristina Klindt blev nr. 6 med 45,31 strafpoint. Begge de danske kuske kørte en fejlfri dressur, Kristina måske en smule forsigtigt. Det betød, at de lidt mere tændte heste kom foran hende, selv om der var et par taktfejl. Forventningerne til maratonen i morgen er høje, Peter Koux siger, at hvis Taffy, som hans pony hedder, går som på Dorthealyst i foråret, kan han vinde den også. Forhindringerne er åbne, som Taffy godt kan lide - hvis de er for snævre, går han nogle gange lidt i stå. Og så har han ikke været til et stort stævne i lang tid, så det hele skulle være optimalt. I går kørte 2-spand pony. Bedste dansker blev Lars Dau fra Revsø på en 7. plads med 47,62 strafpoint, Niels Schelde-Petersen fra Kolding blev nr. 22 med 62,85 strafpoint. Vinder af 2-spands-klassen blev tyskeren Dieter Baackmann med 39,68 strafpoint, nummer to ligeledes en tysker, Stephan Koch, med 41,47 strafpoint, USA med Jennifer Matheson blev nummer tre med 46,08 strafpoint. Konkurrencen er delt op i tre dele, dressur, maraton (køres i morgen) og forhindringskørsel (køres på søndag). Men vinderen af den enkelte disciplin får en guldmedalje fra FEI og opført på ranglisten som verdensmester. I Danmark ser man almindeligvis mere den samlede vinder som en vinder og ikke så meget på disciplinvinderne. Af Jørgen Konge