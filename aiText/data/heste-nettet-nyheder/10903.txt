Sezuan er verdens bedste 5 års dressurhest
2014-08-09T18:52:39
 Dorothee Schneider og Sezuan (JP-Photo)   Det blev, set med danske øjne, som håbet DV-hingsten Sezuan der vandt guldmedaljen ved dette års Verdensmesterskaber for unge heste i Verden.   Resultatet var ikke givet på forhånd, idet flere af de tyske heste samt én af de hollandske også opnåede høje gangartskarakter, desværre mistede flere af de tætteste konkurrenter balancen i kontragalop, hvilket kostede point i både galop karakteren, men også i helhedsindtrykket.   Sezuan e. Blue Hors Zack/Blue Hors Don Schufro redet af Dorothee Schneider, travede med god sving og rytme, constant op ad bakke og med dejlige aktive bagben, hvilket han blev belønnet med 9,6. Skridten blev vist stor og rummelig med godt sving hen over ryggen, 9,6. Galoppen er som altid Sezuans helt store højdepunkt, hvilket ikke var nogen undtagelse i dag. Sezuan formåede at overbevise dommerne med sin enestående balance, altid op-ad-bakke-tendens og fantastiske evne til at samle sig og sætte sig i galop, hvilket udløste et rent 10 tal. I alt blev scoren 9,76 og guldmedaljen var i hus.   Den tyske westfahlerhoppe Samoura M e. San Amour/Ferragamo redet af Ann-Christin Wienkamp opnåede sølvmedaljen med sine tre fantastiske gangarter, en hoppe uden svagheder der blev belønnet med 9,6 for sin trav, 9,2 for skridt og 9,4 for galop.   VM-bronzemedaljen gik til den hollandske avlshingst, Eye Catcher e. Vivaldi/Partout, redet af Kirsten Brouwer. Eye Catcher besidder en travbevægelse helt i særklasse, med enorm skulderfrihed, aktive indundergribende bagben og altid op-ad-bakke-tendens, dommerne kunne heller ikke finde kritikpunkter for traven, hvilket udløste et rent 10-tal. Skridtbevægelsen var klar i takten, med stor overtræning og godt sving igennem ryggen, hvilket udløste klassens højeste skridtkarakter på 9,8. Hingsten galoppere også med fantastisk aktive bagben og god op-ad-bakke-tendens, desværre indløb et lille kiks i kontragaloppen, hvilket for dommerne indikerede en svaghed i hingstens balance. Hos Eye Catcher som hos flere af de øvrige deltager, koster det dyrt at miste balancen i kontragalop, og galopkarakteren blev derfor 8,9. I alt blev resultatet for Eye Catcher 9,3.   Gældende for både den tyske avlshingst Belantis og den tyske hoppe Soiree d´Amour, som indtog henholdsvis fjerde og femtepladsen, at kiks i kontragaloppen kostede dyre, værdifulde point og muligvis kostede dem en medalje.   På det efterfølgende pressemøde udtrykte både den hollandske dommer Ghislain Fouarge samt direktør for FEI, Trond Asmyr, stor tilfredshed med den ridning vi så, alle heste blev redet i god tråd med uddannelsesskalaen og alle heste udstålede tilfredshed og villighed.  Dorothee Schneider og Sezuan (JP-Photo)   Klassens resultat.