Fantastiske Mistral Højris
2011-12-15T19:51:43
Laura Bechtolsheimer med Dansk Varmblods vallakken Mistral Højris vandt overlegen gårdagens World Cup kvalifikationen i Olympia, London.  Med hele 83,975 % lagde den engelske Laura Bechtolsheimer sig i spidsen i Grand Prix Kür med Mistral Højris e. Michellino/Ibsen (opdr. Betty Rasmussen).  Mistral var i top form, og en sand fryd for øjet. Med et løft og en aktivitet i bevægelserne på lige fod med de hollandske heste, kombineret med ynde, elastik og lethed gør det Mistral til én af vor tids komplette hest.  Laura Bechtolsheimer var dog ikke den eneste englænder i spidsen, idet både 1., 2., 3., og 4. pladsen gik til de engelske ryttere. Charlotte Dujardin med den kun 9 årige Valegro, red et imponerende program med trav øgninger, hvis lige sjældent er set. Desværre fik parret ærgerlige kiks i både etter og toer changementerne, samt en fri skridt der savnede afslappethed og overtrædning, hvilket nok kostede Charlotte førstepladsen, idet parret endte med 83,7 %, kun 0,275 % fra holdkammeraten Laura.  Charlotte kunne dog med tilfredshed konstatere at hun slog sin træner Carl Hester, idet han og Utopia endte på 3. pladsen med 83,450 %, kun 0,250 % fra andenpladsen. Carl Hester red et rigtig flot program på Utopia e. Metall, hvor hesten især bar præg af en afslappet og korrekt holdning, samtidig med en dejlig sving og energi i øvelserne. Parret mistede dog ærgelige point i galop piruetterne, som var knap så flot gennemsprunget. Om Carl skal det tilføjes, at han selv har uddannet hestene som blev placeret som nummer 2, 3, 6 og 8.  Se klip fra Laura Bechtolsheimer og Mistral Højris ridt her.