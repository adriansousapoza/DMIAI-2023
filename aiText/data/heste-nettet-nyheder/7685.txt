Ny bog forbedrer samarbejdet mellem dig og din hest
2011-05-09T11:18:25
"Indlæringspsykologi for hest og rytter" er et godt arbejdsredskab til alle, der vil forstå deres hest. Bogen henvender sig til både nybegyndere og erfarne hesteejere Har du nogensinde haft problemer med at få din hest op i en trailer? Skraber den i jorden og rykker i tovet, når den skal have foder - eller er den indimellem svær at fange på folden? Hvis du kan svare ja på et af de spørgsmål, så er du lige målgruppen for en ny bog, der går bag om hesten, og forklarer, hvorfor vores firbenede ven reagerer som den gør - og hvordan du kan ændre det. "Indlæringsspyskologi for hest og rytter" er skrevet af Bettina Hvidemose, der til daglig er dyreadfærdsterapeut og driver Center for Dyreterapi i Hirtshals. På 132 sider kommer forfatteren rundt om hestens instinkter og baggrund, dens indlæringsevne og reaktioner, ligesom hun giver eksempler på konkrete øvelser og træning: "Jeg havde længe ledt efter en bog, som jeg kunne bruge til de kunder, som jeg hjælper med træningen af deres heste. Jeg har haft rigtig svært ved at finde en, der kombinerede teorien med de praktiske øvelser, og derfor besluttede jeg mig for at selv at skrive den", siger Bettina Hvidemose. Godt modtaget To år senere er resultatet havnet på boghylden, og meget tyder på, at Bettinas bog har ramt plet. "Indlæringspsykologi for hest og rytter" er i hvert fald blevet godt modtaget. Bogen er solgt i mere end 500 eksemplarer, og forfatteren har fået mange positive tilkendegivelser. Både hos anmelderne og hos brugerne:  "Jeg har ikke de store ambitioner om, at bogen skal blive en bestseller, men det er meget vigtigt for mig, at dem der læser den, får noget ud af det", siger Bettina, der har delt bogen op, så første halvdel er teori og baggrund - mens anden halvdel handler om praktiske øvelser: "Min mission er, at jeg vil have folk til at forstå teorien, før man begiver sig ud i øvelserne. Jeg har forsøgt at gøre teorien så spiselig som mulig - uden at skræmme nogen væk", siger Bettina. Trailer-læsning En af de vigtige pointer i teori-afsnittet er, at man ikke skal menneskeliggøre hesten. Vi skal som mennesker forstå, at hesten slet ikke bruger sanserne på samme måder som os. Mennesket er nemlig et rovdyr - mens hesten er et byttedyr: "Vi mennesker bruger talen ekstremt meget, og selvfølgelig må man gerne snakke med sin hest. Man skal bare ikke forvente, at den forstår, hvad man siger. Hesten bliver langt mere påvirket af synet og berøringer, tryk og bid. Sætter man sig ind i det, så forstår du, hvorfor din hest reagerer, som den gør, og på den måde undgås en masse misforståelser," siger Bettina. Hun har i bogen bestræbt sig på at løse nogle af de typiske problemer, der kan opstå mellem menneske og hest i det daglige. Eksempelvis når hesten skal læsses op i en trailer: "Vi tænker fremad som mennesker, mens hesten tænker tilbage, når der er noget den helst vil undgå. Derfor er det en god idé at trække hesten hen til traileren, og dreje den af lige inden man når rampen. Gentag det flere gange, før man forsøger at komme helt op i traileren. Selv om det er modstridende for os mennesker, så er det at gå væk fra traileren ofte den bedste måde at belønne hesten på", siger Bettina. Find din egen stil Eksemplet med traileren er grundigt forklaret i bogen - ligesom der også er gode fotografier, der understreger øvelserne. Hestene, der er brugt på billederne er helt almindelige og "utrænede", og det er helt bevidst: "Alle øvelser, som jeg viser i bogen, kan laves med helt almindelige heste. Det er dog vigtigt, at man finder sin egen stil. Der er mange måder at gøre det på. Det er eksempelvis ikke sikkert, at man skal stå helt på samme måde, som jeg gør på billederne - eller bruge de samme signaler. Bogen er ikke en fast opskrift, men ment som en inspiration, der kan hjælpe heste og deres ejere med at få et bedre samarbejde - og løse nogle af de problemer, der opstår i hverdagen", siger Bettina. Uddrag fra Carsten Güllich-Nørbys anmeldelse af bogen Her er en fortrinlig og tilgængelig bog om indlæringspsykologi for hest og rytter. En bog skrevet fra den praktiske danske "hestevirkelighed", som jeg tror mange hestefolk savner på hylden. Den kan være til inspiration for alle, der har med heste at gøre. Jeg vil ikke tøve med at anbefale bogen selv til nybegynderen" En sympatisk og dejlig praktisk anvendelig hestebog. En rigtig godbid på hylden. Emner, der bliver behandlet i bogen: Hestens udvikling og sanser Kommunikation med kropssprog Indlæringspsykologi Horsemanship Klikkertræning Shaping Targeting Vige for pres Trailerlæsning Tilvænning af sadel og gjord Indfangning på fold Angst og nervøsitet Bogen koster 200,00 kr i vejledende udsalg, men kan købes med introduktionsrabat på http://www.dyreterapi.dk Tekst: Helle Møller Riis Freelancejournalist og tekstdesigner