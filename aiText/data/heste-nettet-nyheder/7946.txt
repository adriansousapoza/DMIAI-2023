Fire dødsdømte heste overlever alligevel
2011-08-07T23:23:28
Fire tidligere syge heste i Nordjylland stod til aflivning, men nu overlever de, fordi ejeren forærer dem væk. Fire tidligere vanrøgtede heste i Nordjylland stod til at blive aflivet, selvom de efter et års pleje er sunde og raske. Men nu forærer ejeren dem væk og derfor slipper de med livet i behold. Hestene blev for et års tid siden fjernet fra en ældre mand fra Als i Østhimmerland på grund af vanrøgt, men nu bliver de reddet. »I eftermiddag vil der blive underskrevet en overdragelseserklæring og tilladelsen til aflivningen kaldt tilbage«, siger ejerens advokat, Ken Ellemose, til DR Nordjylland. Politiet brugte kvart million på hestene Nordjyllands Politi har brugt 270.000 kroner på hestene det seneste år, og havde i denne sag besluttet at aflivning var den bedste løsning. »Vi afliver ikke alle syge dyr, men i dette tilfælde er vi nået frem til, at det er den bedste løsning«, sagde han tidligere på dagen til Ritzau. Hos Dyrenes Beskyttelse erkender man, at politiet havde ret til at aflive hestene, men man undrede sig over det. »Jeg har aldrig tidligere oplevet, at politiet har insisteret på en aflivning, når der faktisk var alternative muligheder for at finde et nyt hjem til dem«, siger dyrlæge Lotte Brink til Ritzau. Hestenes plejemor har vist sig at være indstillet på at overtage hestene, og derfor får hun nu overdraget dem. /ritzau