Dansk succes ved Oslo Horse Show
2011-10-13T10:57:54
Dressurafdelingen af Oslo Horse Show begyndte i mandags d. 10. oktober og sluttede onsdag d. 12. oktober. Danske ryttere samt dansk opdrættede heste har alle tre dage gjort flot figur.  I onsdagens FEI Intermediaire Kür lagde Danmark sig helt i spidsen, idet klassen blev vundet med 76,95 % af Susanne Barnow med den DV kårede hingst Onassis (e. Obelisk). Andenpladsen gik med 71,45 % til Tyskland, dog med et velkendt ansigt idet rytteren var Maik Kohlschmidt, fast berider hos Helgstrand Dressage, på DV hesten Tailormade Akon Askelund (e. Akinos). Tredjepladsen havde også dansk islæt, idet norske Stine Goetesen red DV hesten Maximillian (e. Blue Hors Don Schufro) til 71,25 %. På en 4. plads kom endnu en dansk rytter, Thomas Dolleris Larsen, denne gang på Don Alfredo (e. Don Frederico) som havde sin debut i internationale dressurklasser. Don Alfredo er ejet af danske Rhea Eg. Den smukke og elegante ekvipage De Noir (e. De Niro) og Lotte Skjærbæk fulgte lige efter, og må siges at være godt på vej i internationale sammenhænge.  Oslo Horse Show sluttede dressurafdelingen af med en Grand Prix Kür, hvor Edward Gal og Sisther De Jeu (e. Gribaldi) var uovervindelige med 79,25 %, dog tæt fulgt op med Dansk Varmblods heste på de efterfølgende pladser. På andenpladsen med 76,375 % kom den 9 årige DV bronzemedaljehoppe Dorina (e. Blue Hors Don Schufro) med sin norske rytter Siril Helljesen. Tredjepladsen blev besat af finske Mikaela Lindh, bosat i Danmark, på DV hesten Skovlunds Mas Guapo (e. Master) og danske Sidsel Johansen på DV hesten Schianto (e. Gribaldi) fulgte lige efter.  I tirsdagens FEI Grand Prix stod der DV heste på både 1., 2. og 3 pladsen idet Dorina med Siril Helliesen var uovervindelig med 73,468 %, Sidsel Johansen og Schianto på andenpladsen med 72,255 % og Mikaela Lindh og Skovlunds Mas Guapo indtog tredjepladsen med 71,383 %, mens Edward Gal og Sisther De Jeu blev henvist til en fjerdeplads.