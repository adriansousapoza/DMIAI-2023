Herning: Top hingste i longe i dag
2014-03-07T14:12:17
  Det var for rigtig mange af de unge hingstes vedkommende en fornøjelse at se dem præsenteret i longe i dagens fremvisning. Især de mange udenlandsk indkøbte hingste efterlod i dag et positivt indtryk   Følgende hingste i kat. nr. orden gav anledning til begejstring   Kat. nr. 34 Damon's Hit e. Damon Hill/Sandro Hit fra Lone Bøegh Henriksen og Paul Schockemöhle har et herligt udtryk og er jo i sig selv blodmæssigt interessant som eneste afkom efter stjernehingsten Damon Hill. Han bevægede sig smidigt og formede sig god i longen   Kat. nr. 35 Don Deluxe e. De Niro/Rosario fra Andreas Helgstrand arriverede i Herning allerede stærkt hypet efter at være handlet på auktion for hele 900.000 euro. Ingen tvivl om hingstens kvaliteter og han viste sig da også overbevisende på fast bund. I longe var der dog idag tydelig forskel på højre og venstre volte hvor Don Deluxe synes til at trykke sit højre bagben ud på venstre volte. På højre volte gik hingsten balanceret og smidigt og med overskud   Kat. nr. 41 Blue Hors Farrell e. Fürstenball/Dacaprio er smidig og super balanceret med gode vinkler i trav. Han var lidt kæk i galop i starten, men fik også vist sin kvalitet her da han begyndte at slappe af. Hingsten former sig naturligt flot fortil   Kat. nr. 50 Sweet Boy e. San Amour/Depardieu gjorde allerede ved forbesigtigelsen på Vilhelsmborg et særdeles godt indtryk. Han er en meget elegant hingst der går utroligt let og skarpt af jorden   Kat. nr. 51 Blue Hors St. Schufro besidder en fantastisk dejlig mekanik med de helt rigtig vinkler i alle led. Alle 3 gangarter er i top - kvik og skarp, og i tilgift ligner han en 3 års hingst. Absolut en fremtidshest.   Kat. nr. 64 Antobello e. Ampere/Fürst Heinrich opdrættet af Anne og Allan Sørensen i Haslev og fremstillet af Stutteri Højagergård ApS er eneste danskavlede hingst der for alvor melder sig i topkampen. Den moderne og højstillede hingst bevæger sig smidigt med top kvalitet i trav og galop, men var noget spændt på omgivelserne idag og fik knap vist sin skridt.   Kat. nr. 65 Galaxy Win T e. Apache/Jazz fra Helgstrand Dressage der er en langbenet edderkoppemodel viste sig super letgående med kattesmidige gangarter og stor mekanik i dejligt balance. Top hest til fremtiden.