Fra over en uge i koma til OL - på mindre end et år
2016-07-13T05:43:00
For et år siden var William Fox-Pitt en af favoritterne til det britiske landshold ved OL i Rio 2016. På Chilli Morning har briten de seneste år leveret et hav af imponerende resultater; bronze ved både EM 2013 og VM 2014 samt vinder af CCI4* i Badminton. Alt dette blev der sat en stopper for i oktober hvor William styrtede på Reinstated ved UVM for 7-års i Le Lion des Angers.   Styrtet kostede over en uge i kunstigt koma grundet en alvorlig hovedskade. Omkring jul sad William for første gang på en hest igen siden sin ulykke. Mange mennesker havde givet op her, men ikke William. Til Horse and Hound udtaler han.   "Jeg elsker at være omkring hestene, så de var en stor del af min genoptræning - de gav mig en grund til at blive ved og presse mig selv. Jeg kunne ikke gå op ad trappen de første par uger, jeg var nødt til at hvile mig halvvejs, så min krop var faldet helt fra hinanden. Hestene hjalp mig med at komme tilbage i form og i gang med at arbejde igen." Gennem hele genoptræning var det en stor motivator at vide at Chilli Morning var en af de bedste heste på holdet, og at holdkaptajnen virkelig gerne ville have denne hest med til Rio.   "Jeg tror at det at have en hest som Chilli Morning virkelig hjalp. Jeg vidste jeg havde en af de bedste heste, men ville de have mig? Ganske ofte er det da anden vej rundt - man tænker, "Jeg er en af de gode ryttere, men er min hest god nok?" Jeg havde slet ikke den bekymring, selvom jeg var i tvivl om jeg ville nå at blive klar."   Ved Bramham CIC3* i maj blev det britiske ryttere observeret af holdkaptajnen og et godt resultat var derfor meget vigtigt for William. Med en niende plads følte han at pladsen ved OL var inde for rækkevidde.   Det britiske hold er nu sat og William glæder sig til endnu et OL.   "Chilli er en fantastisk hest og har niveauet til at klare sig godt ved OL - hvis jeg ikke svigter ham"  