Danmark slutter superligaen i flot stil
2011-08-30T12:04:23
Det danske springlandshold beviste i finalen i FEI Nations Cup i Rotterdam fredag den 26. august, at niveauet på dansk springsport er blevet hævet markant gennem superligasæsonen. Det blev Tyskland, der hev den samlede superligasejr hjem med en finalesejr i Rotterdam. 2. pladsen i superligaen gik til Holland og Storbritannien blev nr. 3. Selvom Danmark sluttede sidst i den samlede stilling og dermed er ude i 2012, har superligaen tilført dansk springning en uvurderlig erfaring. Det danske springlandshold er sponsoreret af First Horse Hesteforsikring og bærer tøj fra Kingsland. Stærke danske springpræstationer Det var Emilie Martinsen, Camilla Enemark, Andreas Schou og Torben Frandsen, der leverede Danmarks sidste superligapræstationer ved finalestævnet i Rotterdam. Det blev til et flot resultat på samlet 33 fejl og en 8. plads i 8. og sidste runde af FEI Nations Cup 2011. Med finalestævnet og forrige runde i Dublin har danskerne bevist, at den høstede erfaring gennem de otte superligarunder har givet pote - niveauet er højnet betydeligt. Tyskland vinder FEI Nations Cup 2011 Holland førte superligaen inden finalen, men måtte se sig slået på hjemmebane af Tyskland, der efter omspringning med Storbritannien ikke bare red finalesejren hjem, men også sikrede sig den samlede sejr i FEI Nations Cup 2011. Holland blev nr. 2 i superligaen, mens Storbritannien blev nr. 3. Danskerne fint fra start i superligafinalen Danmark startede som nr. 3, og Andreas Schou og Uno's Safier var første danske ekvipage på banen. De leverede en flot runde med kun 5 fejl som følge af et enkelt nedslag og en tidsfejl. Anden danske ekvipage var Camilla Enemark på Regino, som desværre fik nedslag på første spring og med endnu en nedrivning på en oxer og to tidsfejl endte de med samlet 10 fejl. Emilie Martinsen og Bøgegaardens Apollo viste stærke takter men fik udover en nedrivning i tre-kombinationen to ærgerlige tidsfejl og endte på 6 fejl. Sidste danske ekvipage var Torben Frandsen og Calvara Z, som desværre fik en skidt runde med samlet 26 fejl. Det resultat talte ikke med i den samlede stilling, og dermed endte Danmark med 21 fejl på 8. pladsen efter første runde. Flot dansk anden runde Danskerne startede først i anden runde, og Andreas Schou og Uno's Safier leverede endnu en flot præstation med kun en enkelt nedrivning og en tidsfejl - altså igen 5 fejl. Camilla Enemark og Regino viste særdeles stærke takter, da ekvipagen præsterede en runde uden nedslag og kun en enkelt tidsfejl. Emilie Martinsen og Bøgegaardens Apollo endte som i første runde med en nedrivning og to tidsfejl - altså 6 fejl. Torben Frandsen og Calvara Z startede ikke, og dermed sluttede Danmark en flot anden runde med 12 fejl og samlet 33 fejl. Danmarks vej gennem superligaen 2011 De danske springryttere har leveret mange flotte runder på springbanerne rundt om i Europa gennem superligasæsonen. Det har været Danmarks første optræden i superligaen, og derfor har målet heller ikke været sejr, men indhentning af en erfaring, der skal øge kvaliteten af dansk springsport. Og det mål er blevet opfyldt. 1. runde: La Baule, Frankrig, den 13. maj. Danskerne fik en ærgerlig start på FEI Nations Cup, hvor Emilie Martinsens og Tina Lunds heste blev skadede kort inden start. Dermed kom Torben Frandsen, Thomas Sandgaard og Henrik Gundersen på en hård opgave, og da Frandsen udgik i 2. runde, sluttede Danmark som nr. 8. 2. runde: Rom, Italien, den 27. maj Det startede rigtig godt for de danske ryttere i Rom, hvor de leverede flotte ridt i 1. runde. Desværre var de danske heste tydeligt præget af træthed i 2. runde, hvor det blev til en del fejl, og Danmark sluttede på 9. pladsen. Landsholdet bestod af Andreas Schou, Emilie Martinsen, Charlotte Lund og Thomas Sandgaard. 3. runde: St-Gallen, Schweiz, den 3. juni Det var samme landshold som i Rom, der red for Danmark i 3. runde af superligaen. Trods en svær og udfordrende bane forbedrede danskerne resultatet fra Rom med 10 fejl, hvilket dog igen rakte til en 8. plads. 4. runde: Falsterbo, Sverige, den 8. juli Med to flotte runder var Torben Frandsen bedste dansker ved superligastævnet i Sverige, hvor regnen silede ned og øgede sværhedsgraden på den i forvejen vanskelige bane. Desværre høstede de øvrige danskere (Tina Lund, Thomas Velin og Christian Schou) en del fejl, og Danmark blev placeret som nr. 9. 5. runde: Aachen, Tyskland, den 22. juli Danskerne kæmpede mod overmagten i Aachen, hvor en særdeles svær superligabane ventede. Det desværre blev til mange ærgerlige fejl, men da Belgien blev elimineret, endte danskerne på en 7. plads. Landsholdet i Aachen bestod af Andreas Schou, Charlotte Lund, Rikke Haastrup Pedersen og Torben Frandsen. 6. runde: Hickstead, England, den 29. juli I England ventede der danskerne en god bane, hvor fejlene fordelte sig jævnt - dog voldte vandgraven mange ekvipager problemer. Danskerne fik en del ærgerlige fejl, og samlet blev det igen til en 8. plads. Unge Cecilie Tofte havde superligadebut i England, og leverede med hhv. 16 og 12 fejl en absolut godkendt debutpræstation. De øvrige ryttere på holdet var Emilie Martinsen, Christian Schou og Tina Lund. 7. runde: Dublin, Irland, den 5. august I Dublin leverede Camilla Enemark og Regino Danmarks første nulrunde i superligaen. Desværre udløste de øvrige danske runder lidt flere fejl, og Danmark sluttede som nr. 8 med 40 fejl, som dog var et tegn på forbedring i forhold til de tidlige superligarunder. Udover Camilla Enemark bestod landsholdet af Christian Schou, Cecilie Tofte og Emilie Martinsen. EM venter om hjørnet Næste store udfordring for det danske springlandshold er EM, der afvikles i Madrid i Spanien den 13. - 18. september. Her skal der udover EM-medaljer også springes om OL-kvalifikationer. Slutresultat: FEI Nations Cup 2011 1. Tyskland/50 point 2. Holland/48,5 point 3. Storbritannien/47 point 4. Irland/41,5 point 5. Frankrig/40,5 point 6. Belgien/35 point 7. USA/31,5 point 8. Danmark/10 point First Horse A/S - hjemmeside http://www.firsthorse.dk/ Kingsland - hjemmeside http://www.kingsland.no/index.html CHIO Rotterdam - hjemmeside http://www.chio.nl/EN Resultat: FEI Nations Cup 2011 www.fei.org/events/series-and- finals/fei-nations- cup%25E2%2584%25A2-series/2011- results-and-standings Om FEI Nations Cup www.fei.org/events/series-and- finals/fei-nations- cup%25E2%2584%25A2-series/calendar- 2011 Dansk Ride Forbund