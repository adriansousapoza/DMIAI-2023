Kopparbergs Trophy med fart på   Reportage
2014-07-12T23:50:49
I dag kørte Kopparbergs Trophy, som også fungerede som en kvalifikationsklasse til Grand Prix'en i morgen. Den gik i 150 cm, og var en bane på 12 forhindringer, heriblandt to dobbeltspring, efter hvad der svarer til den danske metode A, som er en speedklasse. En speedklasse eller en dansk metode A vil sige, at den med færrest fejl og hurtigst tid vinder klassen. Banen var ikke af højeste sværhedsgrad, men absolut heller ikke nem, hvilket resultatlisten til slut også viste. I klassen var der i alt 65 ryttere til start. Efter den første halvdel af klassen var slut og der var 15 minutters pause, var der ikke så mange nulrunder. 9 nulrunder var det i alt blevet til. Heriblandt som start nr. 4 svenske Angelica Augustsson på Quiet Easy 4 efter Quidams Rubin. Hun red en sikker tur i et højt tempo, hvilket gav hende en tid på 71,61 og en foreløbig 1. plads. Vi skulle helt ned til start nr. 25, før der kom noget, der lignede en der kunne slå hendes tid. Det var svenske Douglas Lindelöw på Talina efter Matterhorn, som red lidt mere snævert til et par spring, og han skar så lige over ½ sekund af Angelicas tid, og sluttede i tiden 71,04. Men det var ikke længe, at Douglas fik lov til at føre klassen. Allerede næste rytter slog nemlig hans tid med flere sekunder. Men her blev der også redet i et stærkt opskruet tempo, vendingerne lagt så snævre, som det var muligt og samtidig flaskede det hele sig bare. Det var Hollandske Harrie Smodlers på Regina Z efter Rex Z, som red i den meget hurtige tid på 68,27. Den lignede noget, der ville være meget svært for konkurrenterne at slå. Kort inden pausen havde vi tyske David Will på Mic Mac du Tillard efter Crusing. David Will har overtaget Mic Mac du Tillard efter Cruising, efter at Angelica Augustsson skiftede job til Ashford Farms. Mic Mac har givet Angelica rigtig mange gode ture, men det har mange gange set meget - hvis ikke helt ustyrligt - vildt ud, når hun har redet de store baner. I dag i Kopparbergs Trophy, som er en kvalifikationsklasse til Grand Prix'en i morgen, så det ud til at David Will kan holde Mic Mac mere under kontrol, men til gengæld så hun ikke helt så velspringende, som hun var under Angelica. Men mon ikke at det bliver bedre, når David har haft mere tid til at lære og kontrollere Mic Mac. Men det lykkdes alligevel David Will at ride Mic Mac hurtigt nok til en foreløbig andenplads i tiden 69,42. Sidste rytter inden pausen var spanske Sergio Alvarez Moya på Abab van Het Molenhof. Serigo er altid klar på en hurtig tur, og i dag skulle ikke være nogen undtagelse. Han red en sikker tur rundt, sluttede på nul fejl i tiden 69,42. Det var nok til en foreløbig tredjeplads. Danske Thomas Sandgaard på Amarone var den første rytter efter pausen. Han red en super, meget velovervejet tur hele vejen rundt. Inden han nåede til sidste spring, var det dog også klart, at det ville koste mindst en tidsfejl. Men på det sidste spring gik det galt. De var ikke helt enige om afstanden, og de endte mere igennem springet end over. Super ærgerligt, da Amarone havde sprunget super godt og Thomas samtidig havde redet så godt rundt. De sluttede i alt med 6 fejl, da de fik to fejl på tid. Svenske Rolf-Gören Bengtsson havde start nr. 35 på den dejlige Quarz Ask efter Quintero. Det var Quartz' første 150 cm klasse, og de gjorde det rigtigt godt. Desværre gled Quarz i vendingen hen mod spring nr. 5, hvilket medførte uro og nødvendigheden af at Rolf trak et ekstra galopspring ind - men det kostede desværre en bom. Bortset fra det blev det til en enkel tidsfejl, og de sluttede i alt med 5 fejl. Svenske Malin Baryard-Johnsson red i dagens klasse H&M Tornesch selvsikkert rundt på banen, hvor de sluttede med 0 fejl. Men man kan sige at hun havde heldet lidt med sig - selvom det nok ikke havde gjort nogen forskel på den sikre ekvipage. Forkanten manglede nemlig på spring nr. 6, som var en okser. Men da sådan en fejl først bliver opdaget, når ekvipagen er på vej hen mod forhindringen, eller først når forhindringen rent faktisk er taget, så giver det naturligvis ikke nogen fejl til den ridende rytter. Rytteren red den forhindring fejlfrit som der var opstillet, om end at der manglede en bom, og derfor kunne Malin stadig kalde sig fejlfri. Senere på banen havde vi endnu en svensker på banen, som dog var udsat for et lille "uheld". Det var Mariano Maggi, som red på Easy Contact Humlan. Hun havde en mindre heldig afstand ind i dobbeltspringet som var en okser ind, lodret ud, hvilket desværre gav en bom. Inde i dobbeltspringet var Easy ikke med på, at der rent faktisk skulle være to galopspring og ikke kun et. Noget der ofte kan ende mindre heldigt, endte dog denne gang uden en eneste skramme på hest eller rytter, da hesten bare fik sprunget sig fri af udspringet. Mariano sluttede med i alt 5 fejl for deres ridt.  Alt i alt var det en seværdig klasse, hvor nogle enkelte rytter red i et rigtigt godt tempo. Klassen sluttede med at Harrie Smolders holdt sin førerposition og vandt klassen på Regina Z og intet mindre end 7920 euro. David Will fik også holdt sin andenplads på Mic Mac du Tillard og vandt 48000 euro. Tredjepladsen gik til Sergio Alvarez Moya på Abab van Het Molenhof og blev 3600 euro rigere. Douglas Lindlöw besatte fjerdepladsen, og på femtepladsen blev det endnu en svensker, denne gang Angelica Augustsson. Link til resultlisten kan ses HER.    Regina z og Harrie Smolders. JP-photo.dk  