Dansk landshold i nordisk fight.
2014-06-03T21:56:05
Det danske ungdomslandshold i western er netop hjemvendt efter et firedages show på Bökeberg i Sverige. Anledningen var Bökeberg Nordic Team Challenge hvor det norske, svenske og danske ungdomslandshold dystede i følgende dicipliner, Trail, Horsemanship, Showmanship, Hunter Under Saddle, Hunt Seat Equitation, Ranch Horse Pleasure, Pleasure, Hunter Hack, Barrel Race og Reining. Nordic Team Challenge var en del af Bökeberg Challenge der vanligt afholdes på Bökeberg Gård i Svedala, Sverige.   Bökeberg Challenge indeholdt foruden Nordic Team Challenge, i år tre dommere, AQHA show, NRHA klasser og Albreedklasser. Alle resultater fra stævnet ses her: tphshows.se/bokeberg-challenge.html Nordic Team Challenge er et nyt tiltag, der skal være med til at styrke de dygtige ungdomsryttere i norden, og samtidig give dem en chance for at mødes og have det sjovt sammen. Norge og Danmark rejser sammen til Texas senere på sommeren for at deltage i Youth World Cup, og kan her forhåbentlig læne sig op af hinanden og stå sammen mod de andre hold i konkurrencerne. Sverige har desværre ikke mulighed for at deltage i Youth World Cup i år, vi håber på deres deltagelse næste gang.   Danmark tog sejren i både Trail, Reining og Barrel Race på Bökeberg, men måtte i det store hele se sig slået af både vinderne fra Norge og Sverige som nummer to. De danske ryttere havde mange fine ridt, men mistede for mange point i Pleasure og Hunter klasserne hvor især Norge har rigtig dygtige heste og ryttere. Barrel Race og Hunter Hack er begge klasser der normalt har svært ved at samle deltagere da Barrel Race kører hestene op, og Hunter Hack inkluderer spring. Dette var dog ikke et problem ved dette show, da begge klasser var point givende i det samlede resultat, og youth rytterne meldte til på trods af manglende træning indenfor diciplinerne. Sverige og Norge red Hunter Hack og Danmark satte sig tungt på pladserne i Barrel Race. Dette resulterede i nogle meget underholdende indslag, bl.a. en Barrel Race redet i Pleasure Jog tempo og flere ryttere på vej ud over hovedet på deres heste i Hunter Hack. Ingen kom til skade, men som den danske holdleder Pernille Bendix sagde; "vi skal hjem og træne, så vi næste gang har ryttere der kan ride Hunter Hack uden problemer".   Bökeberg Challenge var en god forsmag på Youth World Cup i Texas senere på sommeren, da over 150 starter var igennem Bökeberg over de fire dage. Til Youth World Cup er 19 lande meldt til start med hver fem ryttere, så her vil være minimum 95 ekvipager. Youth World Cup rides på ukendte heste, så der handler det utrolig meget om at være en alsidig rytter med evner indenfor mange forskellige dicipliner. Der vil derfor blive trænet intenst igen så snart landsholdet har restitueret efter weekendens show.  