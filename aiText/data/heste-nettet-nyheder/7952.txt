Miss Rutillas skæbne
2011-08-16T11:02:07
I marts 2010 bragte vi her på Heste-Nettet artiklen om, hvordan Christina Jørgensen købte en hest, Miss Rutilla, uvidende om at den formentlig ville have haft det bedre på de evige græsmarker. Det blev et tovtrækkeri uden lige med en sælger, der nægtede at noget var galt. Læs artiklen: Brast drøm; slidgigt for 200.000 kr. Siden vi skrev artiklen har Christina fået en del henvendelser fra Heste-Nettets brugere, og hun har været igennem retssager, haft Rutilla til flere undersøgelser, grædt over Rutillas smerter og brugt noget der ligner uendeligt mange penge på advokattimer og dyrlæger. Nu kan hun, efter lang og sej kamp, lægge det hele bag sig. Dog ender historien ikke så lykkeligt, som man kunne have håbet på. Miss Rutilla har været i konsultation hos den belgiske landsholdsdyrlæge og privatdyrlæge for R. Pessoa, Edurado Felix, et hav af gange. Edurado nåede frem til, at Miss Rutilla ikke bare havde én men to gaffelbåndsskader, samt Kissing Spines grad 3 af 5. Det skal understreges, at Christina har ikke redet Rutilla siden købstidspunktet. Den 6. og 12. april 2011 nåede sagen endelig til syn og skøn. Syn og skøn tog sammenlagt 10 timer og blev forestået af Bjarne Rhode, Kasernens Hesteklinik. Bjarne Rhode skriver i sin erklæring, at han ikke kan stille en konkret diagnose på hesten, samt udrede hestens fejl og mangler, da der er så mange af dem, og han konkluderer herved, at de også har været der på købstidspunktet. Endvidere skriver han, at hesten aldrig igen bliver ridehest. At Rutilla aldrig igen bliver ridehest, kommer ikke bag på Christina, som siger: "Det havde jeg regnet ud. Jeg så hende jo halte hver dag bare af at gå på fold".  Efter denne udtalelse henvendte sælgers advokat sig for at indgå forlig. Forliget blev accepteret på 232.000 kr. af Christinas advokat, Sten Mørch Thomsen, kort tid efter skønserklæringen blev offentliggjort. Desværre slutter historien ikke her. Sælger vil ikke udbetale og skriver et langt brev til Christinas advokat, hvor hun beskylder både Christina og advokaten for at være forlovet med syn- og skønsmanden, og at der må være foretaget aftaler under bordet. Christina påpeger dog overfor Heste-Nettet, at hverken hun eller hendes advokat har arbejdet med Bjarne Rhode ved tidligere lejligheder. Retten havde dømt sælger til at betale inden 14 dage, og alligevel ringer sælger til retten og beder om at tale med dommeren. Her oplyser hun, at hun skal på ferie, og at hun ikke vil have yderligere regninger på hesten, mens sagen ikke er afsluttet. Endvidere siger hun, at Christina har nægtet at udlevere hesten. Ifølge Christina er dette ikke sandt. Christina fortæller, at sælger til sidst stod uden advokat, da begge hendes advokater, først Pernille Skinnerup og siden Pernille Jeppesen fra Lacour Dania, trådte ud af sagen, da det med tiden gik op for dem, at der intet hold var i sælgers side af sagen. Christinas advokat sender sælger til Fogedretten, hvor det oplyses, at man vil tage udlæg i private ejendele, såfremt pengene ikke falder. Sælger betalte ikke, så den 4. juni 2011 ringede Fogedretten i Hillerød direkte til sælgers bank, og bad om overførsel af pengene straks. Pengene stod fem dage efter på Christinas konto. Det er så her, det, om muligt, mere kedelige øjeblik naturligvis indtræffer. Miss Rutilla skal leveres tilbage til sælger. "Det var et sørgeligt øjeblik, i og med jeg havde fået følelser og empati med Rutilla. Bare tanken om at hun skulle tilbage til denne kvinde, som har gjort og budt hende alle disse ting, får det til at gyse i mig. Selvom vi alle synes, hun ville få bedst af at få fred, skal hun i dag, selvom hun ikke kan holde til det, gå som avlshoppe hos sælger. Og hvem ved om hun en dag bliver sat til salg igen? Jeg mener, sælger burde fratages retten til at have alle former for levende dyr", siger Christina. Det har ikke været muligt at få en kommentar fra sælger.