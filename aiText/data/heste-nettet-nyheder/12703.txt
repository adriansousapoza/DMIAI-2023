Rider du Dressur Championat i 2017?
2017-01-11T17:20:45
   Har du til hensigt at skulle starte Championater i Dansk Rideforbunds regi i 2017, så skal du være opmærksom på at programmet byder på flere ændringer med programændringer for 4-års heste og mulighed for at 7-års heste kan deltage   Ændringer til championater 2017 byder på flere ændringer i Dansk Ride Forbunds Dressur Championater. Fremover skal de 4-års heste gå et lille program i stedet for at vise gangarter efter anvisning, og så bliver 2017 også året, hvor de 7-års heste får mulighed for at deltage i championatet. Nyt er det også, at mellemrunden fjernes, og finalisterne derfor skal findes i de indledende kvalifikationer.   Nyt koncept i 4-års championatet Som noget nyt skal de 4-års heste fremover vises i et lille program i stedet for den tidligere afvikling med at vise gangarter efter anvisning. Der vil stadig være en opråber til at guide rytterne igennem programmet, ligesom der stadig vil være flere ekvipager på banen ad gangen, så de unge heste ikke bliver utrygge. Målet er, at de 4-års heste skal gå i mere faste rammer med et øget fokus på ridelighed. Samme koncept bliver brugt i de tyske championater med stor succes. Se her et eksempel på 4 års programmet.   5-års og 6-års championaterne rides stadig i FEI programmer.   Klasse for 7-års heste 2017 bliver også første gang de 7-års heste får mulighed for at deltage i championatet. De skal fremvises i et internationalt 7-års program, hvis sværhedsgrad kan sammenlignes med MA og Prix St-George. Det er valgfrit, om der rides med trense eller kandar.   Alle programmer kan ses her   Ingen mellemrunde Nyt er det også, at mellemrunden falder ud. Det vil sige, at finalisterne findes ud fra de landsdækkende kvalifikationer - på samme måde som i Dansk Ride Forbunds Spring Championat. De ekvipager med de højeste karakterer fra kvalifikationsrunderne går videre til finalen.   Baggrunden er, at man gerne vil fokusere yderligere på hestevelfærd, og spare de unge heste for mange ture, hvor de skal præstere.   Finale på Blue Hors I år er det Blue Hors i Randbøl, der lægger deres faciliteter til finalerne i både spring og dressur. Fra kvalifikationsstævnerne på landsplan går følgende antal videre til finalestævnet: 4 års: 40 bedste 5 års: 20 bedste (+ 4 heste der har deltaget til UVM) 6 års: 20 bedste (+4 heste der har deltaget til UVM) 7 års: 12 bedste (+4 heste der har deltaget til UVM) Se mere om championater, afviklingssteder og bestemmelser her (opdateres løbende)     