6 års kvalifikation sendte samtlige ryttere i finalen
2014-10-16T22:53:53
Der er ikke meget at ride om i 2. kvalifikation for de 6 års i springchampionatet i denne omgang. Samtlige heste er nemlig allerede direkte i finalen da der kun er sytten ekvipager til start. Alligevel er det en spændende konkurrence rent synsmæssigt da hestene i denne alder virkelig er ved at få format og styr på teknikkerne.   Fremhæves må den elegante vallak Lintop der med sin rytter Kasper H. Hansen gik en velafbalanceret runde hvor den udviste stort overskud. Pointene var da også derefter da den fik 8,4 stilpoint og strøg ind på en foreløbig førsteplads. Denne førsteplads holdt helt indtil klassens næstsidste rytter.    Den elegante brune vallak Lavisto var den næste der gjorde sig heldigt bemærket og placerede sig på en foreløbig andenplads med sin overlegne holdning til al virakken. Lavistos rytter Anica Kristoffersen førte med sikker hånd Lavisto gennem banen og høstede stor applaus for sin indsats.   Næstsidste rytter sprang næsten pointskalaen og fik det højeste der er givet i nogen af kvalifikationerne i championatet. Sofie Bøgelund red den smukke Volstrups Cash i et godt tempo, og fik Volstrup Cash til at fremstå elegant, kraftfuld og frem for alt, yderst rutineret. For denne indsats høstede Ekvipagen hele 9,0 point og strøg direkte til tops i klassen.   Sofie Bøgelund med Volstrups Cash endte altså på en meget velfortjent førsteplads, efterfulgt af Kasper H. Hansen med Lintop. På en delt tredjeplads endte Anica Kristoffersen med Lavisto og Kristian Skovrider med Kaldalgaards Celina. På en tredelt femteplads har vi Jennifer Fogh Pedersen på Didam, Bruce Gerard Goodin på Castello Sem og Kirstin Skjoldhøj på Toftehøjs Camara.  