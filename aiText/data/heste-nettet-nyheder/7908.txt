Caroline som testrytter til EM i Portugal
2011-07-20T16:12:49
16-årige Caroline Regitze Jensen fra Næstved Sportsrideklub rejser i dag onsdag til Portugal i to måneder, hvor hun er udvalgt som testrytter før og under Europamesterskaberne i Military for juniorer. Caroline skal under sit ophold i Portugal træne 10-12 militaryheste dagligt sammen med den portugisiske landstræner. Hestene ejes af EM-stævnets portugisiske direktør, Fransisco Tudella. Enestående chance At blive udvalgt til at ride som testrytter før og under Europamesterskaberne er en helt unik mulighed for den unge Næstvedrytter, og Caroline tøvede da heller ikke med at takke ja til tilbuddet, der betyder at hun allerede onsdag eftermiddag sidder i et fly på vej til Lissabon i Portugal. Torsdag morgen venter en stald fuld af erfarne militaryheste, som Caroline skal træne og passe under sit ophold i Portugal i samarbejde med den Portugisiske landstræner. Det er også en af disse heste som Caroline skal ride på, når hun skal gennemride forhindringerne til EM-banen i løbet af de næste par måneder frem til mesterskaberne, der afvikles i midten af September. Under Europamesterskaberne skal Caroline ligeledes på banen som den første i alle discipliner - dette gør man for at sikre sig, at alting er klar og i orden til selve mesterskabsklassen. "Jeg kan slet ikke beskrive hvor meget jeg glæder mig til opholdet i Portugal" siger Caroline. "At skulle ride så mange gode heste hver eneste dag, og få muligheden for at træne på EM-banen og en række andre store flotte baner dernede sammen med bl.a. den portugisiske landstræner vil give mig en erfaring som det ville tage mig flere år at opbygge herhjemme. Og at jeg så tilmed får lejlighed til at arbejde med 'bag scenerne' og se en af verdens bedste og mest respekterede banebyggere i aktion, jamen det gør jo bare det hele endnu mere fantastisk!" Irland har været et godt afsæt I slutningen af 2010 rejste Caroline i en periode til en af Europas største militarystalde, Fernhill Sporthorse Centre, hvor hun arbejdede som rytter for stedets ejer, Carol Gee. Og det er bl.a. Carol Gee, der har anbefalet Caroline som rytter overfor den portugisiske stævnedirektør Fransisco Tudella, som ligeledes ejer stedet hvor Europamesterskaberne skal afvikles. Derudover har gode danske rytterkammerater som var i Portugal og ride stævner i foråret 2011 været med til at etablere kontakten til Portugal. Følg med! Carolines blog "carolineeventing.wordpress.com" har flere hundrede besøg dagligt til trods for at den blot er knap en uge gammel, og det samme gør sig gældende for hendes hjemmeside "www.caroline-eventing.dk", hvor mere end 1000 besøgende fra hele verden hver uge kigger forbi. Under sit ophold i Portugal vil Caroline fortsat komme med daglige opdateringer og billeder på sin blog og sin hjemmeside, og læserne vil derigennem kunne følge dagligdagen samt forberedelserne og opbygningen af den imponerende terrænbane frem til Europamesterskaberne i September. "Ja, det er godt at vi har 3-4 timers frokostpause hver dag, for ellers ved jeg ikke, hvordan jeg skulle få tid til at skrive hjem. Udover at opdatere min egen hjemmeside og blog, har jeg også lovet at sende billeder og ugentlige opdateringer hjem til mine to hovedsponsorer PAVO Hestefoder og Animo-Nordic, så de kan følge med i hvordan det går dernede i varmen. Og med temperaturer på mellem 30 og 38 grader hver dag, bliver der helt sikkert noget at skrive hjem om - jeg kan slet ikke forestille mig, hvordan det bliver at skulle ride så mange heste hver dag i den varme. Men én ting er sikkert: det handler nok om at begynde meget tidligt og slutte meget sent - og så ellers slappe af og komme til kræfter ved en af stedets swimmingpools i timerne midt på dagen", slutter Caroline med et stort smil.