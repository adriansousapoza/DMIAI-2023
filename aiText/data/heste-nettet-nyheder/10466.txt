Dyrenes Beskyttelse vil forbyde rollkur
2014-01-10T08:45:47
Som det første land har Schweiz forbudt brugen af rollkur pr. 1. januar 2014. Dyrenes Beskyttelse appelerer til, at man i Danmark følger trop.   Træningsmetoden, rollkur, er omdiskuteret og har været det i årevis, og nu har man altså i Schweiz gjort det helt forbudt at træne efter rollkurprincippet. I Danmark ønsker Dyrenes Beskyttelse at der følges trop, dog skelner de ikke mellem rollkur, hyperfleksion og LDR (low, deep and round) men skærer alle over en kam og ønsker et forbud mod alle tre træningstyper, da de kan være svære at skelne fra hinanden.   "I Dyrenes Beskyttelse ønsker vi et forbud mod rollkur, da der desværre er en stor risiko for, at træningsmetoden har en negativ indvirkning på hestens velfærd -og det er naturligvis ikke acceptabelt. Al træning af dyr skal foregå på dyrets præmisser ", siger Payana Hendriksen, projektleder for heste i Dyrenes Beskyttelse.   Rollkur er en træningsmetode, hvor man overbøjer hestens nakke og trækker mulen mod bringen ved brug af tøjlen. Hesten fastholdes i den position i flere minutter ad gangen og bruges udelukkende for at træne hesten i at præstere bedre på konkurrncebanerne. Det mener Dyrenes Beskyttelse ikke er en gyldig grund til at tillade metoden.   "Konkurrenceridning må aldrig ske på bekostning af dyrenes velfærd. Så at presse hesten og udsætte den for de mange negative påvirkninger er ganske enkelt uacceptabelt. Desuden viser flere forskellige studier, at heste, som inden konkurrencer varmes op med rollkur, ikke præsterer bedre end heste, som varmes op uden - så metoden er altså ikke alene negativ for hestens velfærd, den er også helt unødvendigt", siger Payana Hendriksen.   Dyrenes Beskyttelse er opmærksomme på, at man ikke kan standse metoden blot ved et forbud, da dette kun kan håndhæves på konkurrencebanerne, men de håber, at signalværdien i et forbud vil appelere til rytternes valg af træningsmetoder.   Om forbudet kommer igennem, og hvordan det i såfald vil blive håndhævet, er endnu uvidst.