DI holdt generalforsamling
2011-11-23T07:57:39
Lørdag d. 19. nov. 2011 afholdt Dansk Islandsheste Forening generalforsamling i Korsør. Der var mødt mange medlemmer op og der var 208 stemmeberettigede.   Efter at DI´s formand Torben Søndergård havde budt velkommen og dirigenten var valgt, fik tilhørerne først en årsberetning fra formanden og dernæst fra alle de øvrige bestyrelsesmedlemmer en beretning om deres arbejdsområder. Efter få kommentarer og spørgsmål blev årsberetningen taget til efterretning.   Dernæst fremlagde Jens Szabo årets regnskab, som viste sig at have et pænt overskud på trods af et vigende medlemsskab af foreningen og færre sponsorpenge, krisen viser sig også i foreninger nu desværre. Bestyrelsen havde stillet forslag om uændret kontingent for personlige medlemmer men en ændring i klubkontingent fra 6,00 kr. til 7,00 kr. pr. medlem pr. klub og ændringen blev vedtaget.   Dernæst blev bestyrelsen pålagt at arbejde videre med en præcisering af §7 stk. 4, som omhandler eksklusion af foreningen - dette skyldes en sag i Nordjylland omkring hindring til en riderute fra en lodsejers side.   Torben Søndergård, Birgitte Jensen og Ingeborg R. Pedersen fik opbakning fra salen til at arbejde videre på deres forslag om vedtægtsændringer i 2012.   Der var stillet forslag fra Kim Bugge om, at personer som ønsker at stille op til formandsposten i DI, på forhånd skal varsko medlemmerne om dette, og efter spørgsmål og svar fra salen, blev det således vedtaget, at kandidater til formandsposten skal offentliggøres senest 15. september forud for en kommende generalforsamling. Det betyder, at personer som ikke har meldt sig inden den 15. september ikke længere er valgbare på kommende generalforsamlinger.   Derudover var der stillet andre forslag op, men alle blev forkastet ved skriftlige afstemninger på generalforsamlingen.   Dernæst skulle der vælges forskellige medlemmer til bestyrelsen, og da det har været tydeligt for DI´s medlemmer at der desværre gennem det sidste år har været samarbejdsproblemer i hovedbestyrelsen, så blev det blot endnu mere tydeligt, da Klub-komiteens formand Rose Henriksen ønskede at stille op til næstformandsposten. Det blev dog den siddende næstformand Birgitte Jensen som igen blev valgt. Generalforsamlingen var tydelig i deres kommentarer til bestyrelsen om, at medlemmerne ønsker ro og god kommunikation og ikke mindst bedre samarbejde i bestyrelsen fremover.   Dernæst blev der valgt forskellige medlemmer og formænd for diverse komiteer, og ikke mindst blev årets klub valgt: Dyrdylmyri fik æren samt en flot buket blomster. Begrundelsen var bla. det store arbejde denne lokalklub har lagt i at afholde DM i Sport og DM i Gædingakeppni. Stort tillykke til Dyrdylmyri.   Formand Torben Søndergård takkede af efter lidt over 7 timers generalforsamling og takkede for god ro og orden.        