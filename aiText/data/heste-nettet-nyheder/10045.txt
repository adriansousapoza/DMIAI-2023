Højteknologi skal sætte turbo på hesteavlen
2013-06-29T13:15:01
Danmark skal i fremtiden producere bedre rideheste, vinde flere OL-medaljer i ridesport og øge eksporten af avlsmateriale. Det sker ved hjælp af DNA-teknologi. Højteknologifonden investerer i udviklingen af et DNA-register, der forudsiger potentialet for avl, sport og sundhed hos føl.    Potentielle avlshingste gennemgår flere års træning og får foretaget talrige bedømmelser for at vurdere deres evner til især spring og dressur. Men selv efter dette omfattende arbejde er usikkerheden omkring hestens avlsmæssige (genetiske) værdi stadig stor.    "Hestes præstationer påvirkes af mange miljøfaktorer og tilfældigheder. Man registrerer derfor informationer om hestens afkom for at opnå en højere sikkerhed for hestens avlsværdi - men så er hesten pludselig blevet mere end 10 år gammel. Ved hjælp af DNA-teknologi vil vi kunne springe nogle år og andre barrierer over," siger Dansk Varmblods avlskonsulent Karina Christiansen.   DNA-profilen kan bestemmes relativt billigt hos nyfødte føl. Det største arbejde ligger i at tyde DNA-profilen og få sat tal på, hvor meget hvert enkelt gen (eller DNA-stykke) betyder for hestens egenskaber. Det betyder, at man vil kunne forudsige, om et føl er genetisk disponeret for at blive en god springer, dressurhest, eller om den måske risikerer at udvikle specifikke sygdomme. Projektet er et samarbejde mellem Dansk Varmblod og Institut for Klinisk Veterinær og Husdyrvidenskab på Københavns Universitet, hvor erhverspostdoc Lina Jönsson skal udføre forskningen.   "Når dette forskningsarbejde er tilendebragt, får vi skabt en manual i form af et avanceret computerprogram, så vi kan omsætte en hvilken som helst varmblodshests DNA-profil til viden om denne hests avlsværdi for en række relevante egenskaber. I første omgang fokuserer projektet på hestens dressur- og springevne samt dens knoglesundhed, som er den vigtigste sundhedsegenskab hos sportsheste," siger lektor Thomas Mark fra Københavns Universitet.    "På sigt håber hesteerhvervet, at projektet kan bidrage til, at vi får produceret endnu bedre rideheste - og gerne hurtigere end hesteavlere i andre lande, så vi har bedre muligheder for at vinde OL-medaljer i ridning og eksportere avlsmateriale i form af sæd, embryoner og levende heste," siger Dansk Varmblods formand Jan Pedersen.   Jan Pedersen håber endvidere, at en DNA-test i fremtiden kan hjælpe med at sortere føllene, så hesteejere bedre kan dosere træning og management afhængig af om de har et føl med stort sportsligt potentiale eller måske et føl med forhøjet risiko for at udvikle ben- og ledproblemer.    Udover Højteknologifonden har Asta og Jul. P. Justesens Fond støttet Dansk Varmblod i forbindelse med projektet.   Pressemeddelelse, Højteknologifonden