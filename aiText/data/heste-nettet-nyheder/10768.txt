Glade dage til Københavns Middelaldermarked mellem hestehove, lanser og blankvåben   Reportage
2014-06-08T22:27:18
Da undertegnede og en fotograf havde taget vandreturen gennem smukke Valbyparken, trådte vi pludselig direkte ind i middelalderen. Københavns Middelaldermarked finder sted her i pinsen, og du kan stadig nå det, for der er en dag mere i morgen.   Rundvisning i middelalderen Vi har en aftale med en af arrangørerne, Dennis Fuller, om at møde os ved indgangen. Han kommer styrtende lidt for sent og undskylder flere gange, men der er frygteligt meget at se til med sådan et arrangement, og hans telefon og radio står da heller ikke stille. Værst af alt står han midt i, at Billetnet.dk er gået ned og melder arrangementet udsolgt. Derfor må han lige opdatere deres facebookside og gøre opmærksom på, at man sagtens kan købe billetter ved indgangen - og det kan man også i morgen.   Det lykkes alligevel Fuller at give os en rundvisning, hvor han fortæller, hvordan man i år har ændret en del ting, fordi de tager både positiv og negativ kritik meget alvorligt. Blandt andet har de ændret på opsætningen af hele middelalderbyen, der gør området mere overskueligt og sørger for, at man kommer rundt til det hele - og der er meget at se, både for børn og voksne, men mere om det senere.   Fuller fortæller, at de endnu ikke har et overblik over, hvor mange gæster de har haft igennem i løbet af weekenden, men at der ikke er nogen tvivl om, at de når målet, og mange, især børnefamilier, har opgraderet deres billet til weekendpas efter at have fundet ud af, at én dag bare ikke er helt nok.    Fuller forklarer, hvilke tiltag de har gjort i år. Foto: Sune Fredell   Markedet er proppet med aktører, boder, vikinger og riddere. Der er faktisk aktører fra 19 forskellige lande i Europa, og Fuller fortæller, at det er ligefør de står i kø for at få lov at være en del af Københavns Middelaldermarked.   Efter at have skålet i kold kildevand, hvilket er vældigt tiltrængt i denne varme, går vi ned til ridderne. Hestenes indhegning er i år placeret, så publikum kan se dem. Dog er de bagest på pladsen, så de stresses ikke af de mange aktiviteter, der foregår dagen lang. "De har også et skyggeområde inde mellem træerne, så de ikke skal stå her i solen hele dagen", siger Fuller, og så griner han og tilføjer "Og hold da op, hvor spiser de meget hø sådan nogle!".    Riddernes heste har et roligt område med kig til vandet, hvor de kan slappe af. Foto: Sune Fredell   Turneringsbanen, som blandt andet ridderne benytter, har i år fået tribune, så publikum bedre kan se. Det er et af de kritikpunkter, der har været, der nu er rettet op på til stor tilfredshed både for publikum og arrangører.   Vi siger farvel til Fuller og kaster os spændt ud i aktiviteterne. Der er så mange tilbud, at det er svært at beslutte, hvor man skal starte.   Et historisk show udspiller sig med heste som midtpunkt Riddertruppen består af en finsk trup, Rohan Stables, der også har lånt vores danske Ridder Ole, som vi kender fra blandt andet lansedyster. De har stablet et show på benene, der hedder "Magtens lænker", der viser os kampen om tronen i Spanien. Du kan se traileren til showet her.    Rohan Stables og Ridder Ole. Foto: Sune Fredell    Hoveder (eller bare æbler) hugges med sværd. Foto: Sune Fredell    En ægte ridder går aldrig af vejen for en lansedyst. Foto: Sune Fredell   Opvisningen er både underholdende og lærerig, og man kan ikke andet end imponeres over, at så store heste kan vende på så lidt plads, som de nogle gange har. De udviser en utrolig smidighed og en præcision, for ikke at tale om lethed, når de navigerer rundt med rytter + 30 kg tung rustning mellem blankvåben og gøglere. Vi fik en præsentation af de forskellige kampformer til hest, og heldigvis havde de ikke sparet lansedysten væk. Der gik et sug gennem publikum, da lanserne blev hævet, hovene dundrede i jorden og ridderne nærmede sig hinanden for derefter at lade lanserne ramme med en utrolig kraft - og når lanserne splintres er det på én gang smukt og frygtindgydende.   Mere end heste Selvom hestene er skønne dyr, trækker det også i os for at komme til at se resten af markedet, og uanset om man tidligere har stiftet bekendtskab med middelalderen og vikingetiden eller ej, så er man underholdt fra man kommer, til man går.   Der er underholdning om ethvert hjørne. Gøglere underholder børn som voksne, musikanter skaber stemning, dansere inddrager alle der har lyst til at danse med, der kan skydes med bue og pil, man kan kæmpe mod store væsener, lave sit eget sværd under kyndig vejledning, besøge de mange boder med håndværk fra middelalderen eller spise lækker mad ved en af kroerne.    Foto: Sune Fredell    Musikanter i en af kroerne. Foto: Sune Fredell    Klar til kamp! Foto: Sune Fredell    Tungen skal holdes lige i munden, når man skal lære at skyde med bue og pil. Foto: Sune Fredell   Opvisninger er der også masser af og Battle of the Nations, hvor også Danmark er repræsenteret, er et stort tilløbsstykke. Det er en fuldkontakts middelalderkamp, hvor kampene foregår i fuld rustning og med blankvåben. Der er stort set ingen regler, og faktisk er der ikke tale om et show. Det er ganske alvor, og der bliver uddelt hårde tæsk, når nationerne går i ringen i hvad der bliver betragtet som en ekstremsport.    Det danske hold er klar til kamp i Battle of the Nations. Foto: Sune Fredell   Klokken nærmer sig lukketid, og vi bliver enige om at finde en af kroerne for lige at sidde ned, inden turen går mod udgangen. Solen har bagt og benene er godt brugt. Det er en lettelse at komme ind i en kro, hvor en gøgler er ved at underholde, og jeg må indrømme, at han var min personlige favorit i dag. Her var tale om ultimativ middelalder-standup, og stemningen i kroen var helt i top, da vi trådte ind. Mange gav da også lidt i gøglerens hat, da han til slut sendte den rundt med ordene: "Jeg får tilskud til min rejse, så jeg kan være her. Jeg får intet, mens jeg er her, andet end hvad I giver mig. Lidt har også ret. Intet er for småt! 20 kr. er helt fint, 50 kr. er ganske glimrende, og 100 kr. er det normale!". Folk grinede og smed penge i hatten og gik, ligesom os, glade hjem fra en dag i middelalderen midt i København.    Det ER faktisk muligt at jonglere med ild og æble - og spise hele æblet i bidder undervejs! Foto: Sune Fredell   Det er bestemt et besøg værd, og jeg vil gerne indrømme, at jeg slet ikke har fået nok, så selvom vi ikke skal arbejde i morgen, så går turen nok alligevel forbi Københavns Middelaldermarked. Og hvis vi synes, vi får parkeret for langt væk, så prajer vi en hestevogn.    To fjordheste på arbejde. De kører folk rundt i Valbyparken og til og fra parkering. Foto: Sune Fredell