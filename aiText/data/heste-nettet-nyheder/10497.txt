Lokalklubben Toppur inviterer til Alrid   VIGTIGT
2014-01-28T10:22:27
Lokalklubben Toppur inviterer til Alrid 24. + 25. maj 2014. Alrid er en anderledes konkurrenceform, hvor hestens alsidighed og rideegenskaber skal vises frem via terrænspringning, lydighedsprogram, gangartsfremvisning, hurtigheds fremvisning samt distanceridt. Hesten skal altså vises frem i alle dens facetter. Der er 4 forskellige sværhedsgrader indenfor Alrid, som man kan tilmelde sig. Alrid er selvfølgelig kun for islandske heste og der rides efter DI´s reglement for Alrid samt FIPOI. Der skal tikøbes rytterlicens til stævnet. De forskellige klasser kan enten rides individuelt eller på hold.   Lørdag den 24. afvikles de discipliner, som foregår ude i naturen og om søndagen den 25. maj er det bane-disciplinernes tur til at blive afviklet. Toppurs Alridstævne afholdes på Danmarks Nationale Hestesportscenter på Vilhemsborg, som ligger få kilometer syd for Århus. Vilhelmsborg byder på faciliteter på høj international standard. Alle nødvendige ridebaner er på stedet, og der er gode muligheder for at etablere terræn banerne i Vilhelmsborgskoven. Derudover findes der overnatningsmuligheder samt en restaurant, som kan bruges til forplejning af deltagerne og tilskuerne.   Rytterne skal selv medbringe fold materiale samt strøm til folde. Der er mulighed for at tilkøbe strøm til campering (150,- kr) og overnatning i dobbeltværelse (i begrænset antal; 500,- kr pr. nat). Tilskuere har mulighed for campering. Boks kan lejes til 300,- kr pr. nat. Man skal selv muge ud inden man forlader boxen. Skulle det ikke være sket, eftersendes en regning på 500,- kr. OBS: hver ekvipage skal medbringe en medhjælper over 18 år. Der er dog mulighed for at betale sig fra dette med en merpris på kr. 300,-. Medhjælpere har gratis forplejning og campering hele weekenden.   Alrid kræver et stort netværk i forhold til hjælpere, da der er rigtig mange opgaver til et sådant arrangement, så har man ikke mulighed for at deltage som rytter, er der en unik mulighed for at være hjælper, endda med gratis forplejning og campering, og få en rigtig god weekend.   Publikum kan nyde en masse deltagende heste og ryttere i de forskellige discipliner og der vil være cafeteria på pladsen.   Tilmelding som rytter foregår over http://www.sporti.dk   Ydermere kan det nævnes at stævnet pt. mangler sponsorer til arrangementet, så kontakt ToppurAlrid@gmail.com, hvis du har lyst og mulighed for at hjælpe dem med dette.   Foto: Dolleruptur 13.05.2010 Fotograf: Ole Welling Hansen  