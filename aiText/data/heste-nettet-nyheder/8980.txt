Startlisten til Copenhagen Cup er klar
2012-06-03T09:30:08
På søndag, den 10. juni, afvikles Danmarks største travløb med international deltagelse, Copenhagen Cup, på Charlottenlund Travbane. For 9. år i træk er det svenske Stutteri Broline sponsor for løbet.   Startlisten kom til at se således ud:   1. Wishing Stone - Jeppe Juel 2. Quarcio du Chene - Björn Goop 3. Classic Grand Cru - ? 4. Brioni - Joakim Lövgren 5. O´Grady - Birger Jørgensen 6. Rapide Lebel - Eric Raffin 7. Oyonnax - Kenneth Nielsen 8. Quattro Ecus - Christophe Martens 9. Neo Holmsminde - ? 10. Lavec Kronos - Lutfi Kolgjini   Flere år har det været svært at finde passende danske deltagere til Copenhagen Cup, men i år er der meget dansk præg på løbet. Således er amerikanskfødte Wishing Stone danskejet, og er for nyligt skiftet til den danske træner Bo Westergaard, der dog har licens i Norge. Det har længe ligget fast, at nordjyden Jeppe Juel skulle sidde bag Wishing Stone, hvis den blev inviteret til Copenhagen Cup.   Den danske toptræner Steen Juul har formået at få hele to heste med i løbet, i form af tyskfødte og -ejede Classic Grand Cru, samt danske Neo Holmsminde. Neo Holmsminde vandt i sidste weekend Sweden Cup - også kaldet "det lille Elitlopp" - på Solvallabanen i Stockholm. Classic Grand Cru tog en flot og overraskende tredjeplads i hovedløbet, Elitloppet, i konkurrence med nogle af verdens bedste heste. Hvem der skal køre de to heste, ligger endnu ikke fast. Steen Juul har længe været på sygelisten selv, men der er håb om, at han gør comeback i sulkyen i den kommende weekend. Det kan meget vel blive svenske Thomas Uhrberg, der kommer til at varetage den anden af Steen Juuls heste i Copenhagen Cup, som han har gjort tidligere. Skivetræneren Gordon Dahl har fået en invitation til O'Grady, der med stormskridt er på vej ind i eliten, og her får sin ilddåb mod de allerbedste heste. O'Grady hentede også en fornem sejr i Stockholm, og den får formentligt sin faste makker Birger Jørgensen i sulkyen i Copenhagen Cup.   Endelig er der genvalg til Lundentræneren Kenneth Nielsen bag franske Oyonnax. Kenneth kørte hesten i Elitloppet, og formåede overraskende at kvalificere hesten til finalen, hvor ekvipagen dog blev generet groft af en anden deltager i Copenhagen Cup, Rapide Lebel og Eric Raffin, og endte udenfor præmierækken.   Ud over hovedløbet, Copenhagen Cup, afvikles der traditionen tro masser af andre spændende løb både lørdag og søndag, og vi har i tidens løb set mange internationale topstjerner slå deres folder i begyndelsen af karrieren på Copenhagen Cup-dagen.   Der er selvfølgelig tænkt på anden underholdning end blot travløbene - således kommer bl.a. den danske sangerinde Nabiha og underholder publikum om søndagen.   Entréen er 50 kr. lørdag og 100 kr. søndag - gratis adgang for pensionister og børn under 18 år.