Træner kan blive årets komet
2013-01-04T17:56:36
Galoptræner Tina Mortensen er nomineret til en af årets fornemmeste priser ved hestesportens store galla 5. januar. HESTEGALLA: En af de priser, der er mest opmærksomhed omkring, når hestefolket samles for at fejre sine stjerner, er prisen som 'Årets komet'. I år er der for en gang skyld en professionel træner blandt de nominerede, der ellers ofte er unge ryttere. »Det er dejligt, og jeg er rigtig glad for nomineringen. Det betyder jo, at folk har lagt mærke til, at jeg har gjort det godt,« siger Tina Mortensen, der bor et stenkast fra væddeløbsbanen i Odense. En vigtig årsag til nomineringen er, at hendes treårige Victoria Nguyen vandt hoppernes fornemmeste løb, Dansk Oaks på Klampenborg Galopbane. Hun er nomineret til titlen som 'Årets 3-åring'. »Jeg har set løbet et par gange siden, det er absolut sjovt. I år har mine heste vundet forskellige storløb, men en klassisk vinder som Victoria Nguyen er toppen af kransekagen, især når hesten var købt til lige nøjagtig det løb,« forklarer Tina Mortensen, der fandt hesten til nogle nye hesteejere, der meget gerne ville vinde det fine løb. »Der har været mange højdepunkter og mange sug i maven i denne sæson, så jeg venter mig meget af næste sæson,« siger Tina Mortensen, hvis heste har så høj en sejrsprocent som 23.Af Hestesportens Medier  Træner Tina Mortensen med Victoria Nguyen og jockey Per-Anders Gråberg. Foto: US Photo.