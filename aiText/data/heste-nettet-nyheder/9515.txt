Hubertusjagt i Dyrehaven
2012-10-31T13:07:02
  160 jagtryttere starter søndag den 4. november 2012. kl.10.00 ved Peter Lieps Hus.   Siden Sportsrideklubbens stiftelse i år 1900 er der hver den første søndag i november blevet redet Hubertusjagt i Dyrehaven. Denne begivenhed har igennem årene udviklet sig til en traditionsrig skovtur for op imod 40.000 tilskuere som mødes med familie og venner til en spænende dag i den smukke efterårsskov. Mange tilskuere oplever rytterne i flotte og dramatiske udspring over grøfter, lange svæv i luften på dybe landinger og ikke mindst udspringet i Magasindammen. Ved den sorte dam er tilskuernes forventningerne, at en eller flere ryttere må tage sig en dukkert i det kolde mudrede vand. I år er der lidt mindre vand i den "uhyggelige" dam, som er frygtet af alle rytterne. Også ruten rundt i skoven er i år en ekstra udfordring på grund af den våde sommer. Enkelte dele af ruten er omlagt for at finde så optimale forhold som muligt for hestene.   For jagtrytterne er Hubertusjagten afslutningen på en sæson, som er startet i begyndelsen af april med jagter i Dyrehaven, i de Sjællandske skove og på Godser, samt tre jagter i Tyskland i september måned, ialt 24 jagter. Hver jagt er en del af kvalificeringen til at måtte ride det afsluttende opløb på Hubertusjagten. Det er de 30 heste og 15 ponyer, som i løbet af sæsonen har kvalificeret sig til at måtte ride, det for heste 800 meter, og for ponyer 600 meter, lange væddeløb, som afgør hvem der bliver årets Hubertusvindere. Favoritter I år deltager fuldblodshestene i opløbet, så vinderen af årets opløb skal nok findes blandt en af de ryttere der rider på fuldblodshest. Alt kan stadig ske, i 2010 blev opløbet vundet af en varblodshest, selv om der var fuldblodsheste med det år. På dagen skal selve Hubertusjagten også gennemføres, først derefter må de kvalificerede ryttere ride opløbet. Favoritter i år er familien Halkier, datter Regitze på fuldblod, mor Bettina som kender vejen da hun vandt i 2005 og Lars Halkier som også rider fuldblod, derudover er der et par hurtige varmblodsheste som evt. kan blande sig i striden om placeringerne, bl.a Ann Catrine Christiansen. I ponyopløbet er Anna Valdorf-Hansen, Victoria Hjortnæs og Jens Ursin favoritter.     Præmieoverrækkelse Når de hurtigste ryttere har passeret målstregen, er der præmieoverrækkelse på Eremitageslottets trappe. Her modtager Hubertusvinderen Prins Henriks ærespræmie, samt Sportsrideklubbens æresdækken. I år er det Hans Kongelige Højhed Prins Henrik selv, med god hjælp af nogle af børnebørnene, overrækker ærespræmien og lykønsker de øvrige placerede ryttere. Hubertuskæden overrækkes på trappen til den vindende ponyrytter, af sidste års vinder Caroline Utzon-Rødbro og vinderen af hesteopløbet får sin kæde overrakt søndag aften ved en gallafest på Sølyst.   Rytterne Søndagen før Hubertusjagten, blev det på årets næstsidste jagt på Ledreborg Slot offentliggjort, hvem der er kvalificerede til at ride med i Hubertusjagtens opløb. Udvælgelsen foregår således, at de 30 ryttere, der har fuldført flest jagter i årets løb, og i øvrigt gennem flere sæsoner har deltaget i mindst 50 af Sportsrideklubbens jagter, kan være med i opløbet. I selve Hubertusjagten deltager ca. 130 voksne ryttere og ca. 30 ponyryttere. Fuldblodshestene må deltage i opløbet i år. Fuldblodsheste (galopheste) er normalt de heste som har størst vinderchance derfor må de kun deltage hvert andet år. I ponyfeltet er det de 15 ryttere der har fuldført flest jagter gennem året der må ride opløbet. I år vil der endvidere deltage ryttere fra Fyns Jagtrideklub, Jysk Jagtrideklub, Tysk Jagtrideklub og det forventes også, at der vil være deltagelse af andre udenlandske jagtryttere.Tilskuerne På Hubertusdagen er der sædvanligvis mange tusinde mennesker i Dyrehaven, og mange stiller allerede op fra morgenstunden for at sikre sig en god plads. Jagthornsblæsere varmer publikum op ved Peter Lieps Hus, hvor man kan se alle rytterne samle sig. Det mest populære tilskuersted er ved Magasindammen, hvor rytterne springer direkte ud i vandet. Der er også mange tilskuere ved Ulvedalene, Grusgraven og selvfølgelig ved Eremitageslottet, hvor opløbet og præmieoverrækkelsen finder sted. Ved alle de røde låger ind til Dyrehaven uddeles en folder som viser ruten, tidsplan og fortæller lidt om baggrunden for Hubertusjagten, samt hvem der rider officials.     Jagten Starten på jagten går fra Peter Lieps Hus kl. 10.00, efter at master har præsenteret officials og givet feltet instruktioner om jagtens forløb. Herefter rider feltet igennem bl.a. Ulvedalene og Grusgraven, der begge har forhindringer med dyb landing, og 1. etape slutter ved Eremitageslottet ca. kl. 10.50. Efter en pause på ca. 15 minutter fortsætter jagten, og ved slutningen af 2. etape kommer rytterne til det spændende udspring i Magasindammen (forhindring nr. 32). Jagten er 12 km lang og undervejs skal der passeres 34 forhindringer. Selve jagten slutter igen ved Eremitageslottet, og opløbsrytterne rider derefter mod Hjortekær til den gamle galopbane, hvor væddeløbet starter. Ruten og forhindringernes placering kan ses på http://www.hubertusjagt.dk. Hubertusvinderen Hubertusvinderen bliver fejret ved en stor Hubertusfest på Den Kongelige Skydebane, Sølyst i Klampenborg, om aftenen, hvor sidste års vinder Kamille Erichsen må aflevere kæden, og dette års vinder ved en traditionsrig ceremoni får overrakt Hubertuskæden. Kæden bærer samtlige Hubertusvinderes navne og årstal for deres sejr. Ponyvinderen får overrakt sin kæde af sidste års vinder på trappen til Eremitageslottet lige efter opløbet, ponyrytterne har deres egen fest på et senere tidspunkt.   Officials Det er Sportsrideklubbens jagtledelse, der tilrettelægger jagten og rider official-posterne. Ræve i år er Chris Winther og Henrik Friis, master er Mette Kaufmann og sidemaster er Niels Kattrup og Erik Laub, bagmaster Michael Jordan og ponymaster er Lars Folkmann, med Katja Andersen som midtermaster og yderligere en voksen rytter som bagmaster.  Arkivfoto: CS-Foto.dk