Ivar Simonsen æresmedlem i DSP 
2011-02-09T10:15:01
Ved DSP's generalforsamling den 5. februar 2011 i Vejle Ridecenter rundede formand Anita Kjær Hansen formiddagens beretninger af med at fortælle en historie om en mand, hvis to børn ville have en pony. De fik to, og han insisterede på, at de skulle være fuldstammede hopper. Fortællingens enkeltheder gjorde det langsomt klart for forsamlingen, at det drejede sig om Ivar Simonsen fra Feldballe Hingstecenter, som drives videre af sønnen Kim Simonsen på Hingstecenter Vest. En bevæget Ivar tog glad imod blomster og lykønskninger, og en ikke mindre bevæget forsamling klappede taktfast - I de mange år som avler og hingsteholder har Ivar stået bag DM-vindere, fløjhingste, medaljehopper og en række sportsponyer, der gør sig på højeste plan i ind- og udland. Han har i den grad reklameret for forbundet på bedste vis, og DSP er lykkelige for at have den slags seriøse avlere i sin medlemsskare. Ordene fra Anita Hansen lød bl.a.: "Ivar har været medlem af DSP siden 1982/83 sammen med sønnen, Kim. Ivar er vokset op med heste. Efter en årrække at have arbejdet forskellige steder i landet som uddeler hos FDB, købte han og Karen gården i Feldballe. Det varede ikke længe før Kim sammen med søsteren Sus plagede om at få heste. Ivar var ikke svær at overtale - men han insisterede på, at det skulle være ponyer med fulde papirer.  De to første hopper var Majbritt af Barkærgaard og Anett. Disse to hopper var blandt de første elitehopper i DSP og de har været grundstammen for avlen i Feldballe. Resultater er der mange af: Kårede hingste, medaljehopper og ponyer, der har begået sig på top-plan i ridningen. Desuden har Ivar og Kim igennem mange år udstillet på de store dyrskuer og har også her promoveret sportsponyerne med fine resultater.  En ting, der har kendetegnet Ivar som hingsteholder, har været, at han altid har taget imod på samme måde uanset, om det var en højt kåret medaljehoppe eller en pony uden afstamning. Han har lagt præcis de samme kræfter i vejledningen, og hvis det rigtige for hoppeejeren var at benytte en hingst fra en anden hingsteholder, har Ivar ikke været bleg for at anbefale det. På den konto har Ivar "inviteret" mange pony-ejere ind i DSP - han har altid vægtet og fortalt om vigtigheden af at få kåret sine dyr.  Ivar har altid gerne villet samarbejde med de øvrige avlsforbund - ikke mindst på championats-siden. Han har altid vist stor respekt for avlere fra andre forbund. I foreningsregi har Ivar i en årrække arbejdet i stambogsudvalget og senere i avlsledelsen.  I dag ser vi stadig Ivar og Karen til de allerfleste DSP-arrangementer. Han kan en sjælden gang stadig hoppe i de hvide bukser og den blå trøje, hvis der er brug for en trækker. Men ingen skal være i tvivl om, at Ivar stadig har fingeren på pulsen og er helt orienteret om sportsponyerne både i avlen og på ridebanerne." Stort tillykke til Ivar og hans familie! Kilde: Pressemeddelelse