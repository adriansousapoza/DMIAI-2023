Sofie Jeppesen DRF-mester i dressur for U25
2012-06-04T00:14:40
For 3. dag i træk leverede Sofie Jeppesen (BRO) og Hedebo's First AS det stærkeste program i DRF-mesterskabet for U25 på Broholm, og dermed kom mesterskabet i hus. Nadia Algren (HDR) sikrede sig sølvmedaljen, men Carina Nevermann Torup (RØH) fik bronze. 3. afdeling af DRF-mesterskabet for U25 blev redet i U25 Grand Prix og var sponsoreret af TRYG.   Sofie Jeppesen første DRF-mester for U25 Efter et program, der bød på fine travøgninger, fin passage, en superflot galoppirouette til højre og et generelt stabilt program til 67,488 %, sikrede Sofie Jeppesen og Hedebo's First AS sig søndag mesterskabstitlen med et samlet resultat på 202,854 %.   Tæt løb om sølv og bronze Der var spænding til det sidste om fordelingen af sølv og bronze i mesterskabet. Sølvmedaljen gik til Nadia Algren (HDR) på Joker Selection, der tog 3. pladsen i klassen med 62,558 %. Ekvipagen viste især flotte travøgninger og sidebevægelser med stor overtrædning. Ridtet resulterede i et samlet resultat på 194,585 %. Carina Nevermann Torup (RØH) og Chabrell leverede dagens 2. bedste program til 66,000 %, hvor højdepunkterne helt klart var seriechangementerne og sidebevægelserne. Med et samlet resultat på 193,141 % blev det til bronze til ekvipagen.   Kilde: DRF  Sofie Jeppesen og Hedebo's First AS (Arkivfoto: JP-Photo)