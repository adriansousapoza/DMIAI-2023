Klubmøde i Dansk Islandsheste Forening   Fagligt
2013-11-13T19:40:09
Den 2. november blev der afholdt klubmøde i Dansk Islandsheste Forening. Rigtig mange klubber var repræsenteret:   Dagfari , Dreki, Dyrdelmyri, Eldur, Fakur, Faxi, Fengur, Forsæti, Gandur, Ganti, Gletta, Heimdal, Hekla, Hrimfaxi,Isafold, Landi-askja, Laxi, Natfari, Noi, Randver, Seyla, Skeifa, Skinfaxi, Stella, Teitur, Thor, Toppur.   Derudover deltog klubkomiteen bortset fra Mette Helberg som havde beklaget afbud samt DI`s bestyrelse.   Klubmødet afholdes 2 gange årligt i foråret og i efteråret, hvor repræsentanter fra de forskellige lokalklubber mødes med DI´s klubkomite og hvor bestyrelsen i DI også er med.   Man drøfter forskellige emner og tit og ofte går man i små grupper med hvert sit emne, hvor klubrepræsentanterne får lov at stille uddybende spørgsmål til den person, som repræsenterer emnet og hvor der fremlægges gode ideer og nye tiltag.   Den 2. november var der mange emner der skulle drøftes:   DI og klubberne. Kommunikation, generalforsamling, andet. Sporten. Orientering fra sporten. Ønsker klubberne kursus i bestyrelsesarbejde? Hvilke emner? Naturridning. Status på arbejdet. Kredsrepræsentanter hvem og hvordan? Aktivitetsuger nu og i fremtiden. Ønsker og ideer. Hesteloven. Islandshestehold nu i fremtiden. Hvad ønsker klubberne? Hvor er DI? Eventuelt og afrunding.   På Dansk Islandsheste Forenings hjemmeside ligger der et fyldestgørende referat fra mødet, såfremt man ønsker at komme dybere ind i de forskellige emner og læse mere om hvad der er blevet talt om og evt. besluttet.   Klubmøderne er vigtige, fordi det også styrker samarbejdet og kommunikationen til selve klubkomiteen, som arbejder under DI´s bestyrelse og dermed er klubkomiteen klubbernes talerør til DI´s bestyrelse. På den måde sikrer man også nærhed og en fornemmelse af at høre til under Dansk Islandsheste Forening og klubkomiteen kan hjælpe klubberne med forskellige problemstillinger de har eller spørgsmål fra klubberne.   Til årets generalforsamling i DI, som foregår på lørdag, skal også ÅRETS KLUB præsenteres og det bliver spændende at se, hvilken klub som fortjener den store ære for deres arrangementer eller ekstraordinære indsats for medlemmerne eller islandshesteryttere generelt.   Foto: Henriette B W Andersen