Verdensmesteren tog World Cup-titlen
2011-04-30T15:25:13
Det er bestemt ikke spænding, der er mangel på i Leipzig under afviklingen af World Cup-finalerne. Ligesåvel som i de andre discipliner var dagens voltigeringsfinaler spændingsfyldte til sidste minut. Hos damerne var det de to tyskere Antje Hill og Simone Wiegele, der lå side om side i kampen om førstepladsen. Begge piger deltager med samme hest Arkansas og samme longefører. Simone Wiegele, der vandt fredagens runde, var ikke villig til at give sejren fra sig, og med et overbevisende program var det ligeledes i dag, at det blev til en tysk sejr. Simone distancerede sig yderligere fra andenpladsen med et samlet pointtal på 8.467. Heller ikke på podiet hos anden- og tredjepladsen var rækkefølgen ændret fra fredag. Det blev altså ligeledes tyske Antje Hill, der med 8.240 point blev placeret foran italienske Anna Cavallaro med Harley og 7.623 points. Verdensmesteren tog titlen Hos mændene var der ligeledes kamp om førstepladsen, og her lykkes det fredagens nummer to at overtage førstepladsen. Patrick Looser, regerende verdensmester, leverede med et teknisk svært program en præstation der satte ham øverst på podiet med samlet 8.710 point. Det betød at franskmanden Nicolas Andréani måtte se sig slået og med 8.513 point samlet blev det til en andenplads. Nicolas, der ellers lagde ud med at imponere publikum med en yderst flot start, havde desværre nogle fejl, der kostede dyre point.  Patrick Looser Foto: JP-Photo.dk En historisk dag for voltigering "Jeg er glad for at have fået chancen for at være med til at skabe historie her. Alle ved, jeg er verdensmester, og derfor var forventningerne til mig store, men så nemt er det ikke bare at vinde" siger en smilende Patrick Looser efter at have vundet i dag. "Jeg er dog meget glad for, at jeg kunne vende min andenplads fra i går til sejren i dag" siger Patrick. Også Simone Wiegele var en tydelig glad vinder da Heste-Nettet mødte hende sammen med hendes longefører Agnes Werhahn. "Vi har haft lidt tid til at tænke over det nu, og Agnes samt jeg er utrolig glade" fortæller Simone og fortsætter "Jeg havde to gode freestyles, og nu med denne præstation kan jeg koncentrere mig om mit næste mål nemlig at kvalificere mig til EM med det tyske hold". Antje Hill, som Simone lige netop slog i World Cup-finalen, er en af Simones holdkammerater. Når der rides individuelt, har Simone dog fokus på hendes egen præstation. "Jeg har lært, at det er vigtigt, at jeg koncentrerer mig om mig selv og min præstation og gør mit bedste" . Og netop det at være et hold er et vigtigt fokus at have omkring voltigering, ikke bare som holdsport, men også når de individuelle præstationer laves. "Det er vigtigt at huske, at også longeføren spiller en stor rolle i forhold til det resultat der opnåes, dette endda også i samspil med hesten. Præstationen er ikke mulig uden hverken hest eller longefører" slutter Agnes af.  Simone Wiegele Foto: JP-Photo.dk Leipzig som inspiration Stævnearrangør Volker Wulff der er en af dem der har været med til at gøre World Cup i voltigering til en realitet siger "Jeg er glad for, at vi har kunnet gøre det her muligt. Jeg ved, at mange mindre stævner måske ikke teknisk har mulighed for at stille det så stort op, som vi kan med storskærme, slowmotion efter præstationerne osv., men jeg håber med dette, at vi kan være med til at inspirere andre store stævnearrangører til at invitere voltigering indenfor.