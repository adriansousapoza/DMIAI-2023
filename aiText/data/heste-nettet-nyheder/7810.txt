Sadelkåring på Vallensbæk Ridecenter
2011-06-17T08:39:13
Sæt kryds i kalenderen søndag den 19. juni, når Dansk Varmblod, region 1 holder den årlige sadel- og eksteriørkåring for dressurbetonede hopper. Stedet er Vallensbæk Ridecenter, og for de morgenfriske starter arrangementet allerede kl. 8.00. De store hold er traditionen tro holdene med 3-års hopperne, men i løbet af dagen vil der være fremstilling og kåring af dressurhopper i alle aldre. Og for første gang vises 2-års hopperne løse i ridehuset.  I alt fremstilles der 20 to-års hopper med spændende afstamninger efter stempelhingste som Sandro Hit og fuldblodshingsten Lauries Crusador. Hingste som Fürst Romancier og Bøgegårdens Laurino har også afkom med i 2-års holdet. For dressurryttere vil sadelkåringen være en unik mulighed for at se, hvilke krav der stilles til den moderne dressurhest i dag. Og har man ikke planer om at tage hjem med en kommende dressurhest, så er der mulighed for at gå hjem med favnen fuld af flotte præmier. Der er nemlig lotteri på pladsen med præmier fra Dansk Varmblod, region 1´s sponsorer. Det koster ikke noget at komme ind. Kataloget kan ses på Dansk Varmblods hjemmeside her en uge før kåringen. Kilde: Pressemeddelse