Lokal helt jager DM-guld
2011-06-18T14:15:01
Det er uanset hvad altid stort at være med i et DM. Det gælder også for Iver Jessen, som har travsporten som sin store hobby. Iver Jessen er lørdag 25. juni med i DM for Amatører på Billund Trav.  Iver Jessen udgør den ene halvdel af det tomandshold, som lørdag på hjemmebanen Billund Trav skal forsøge at vinde guld i årets udgave af DM for Travamatører. I den sammenhæng er 43-årige Iver Jessen en af de deltagere, som har størst rutine. En gang tidligere har arbejdsmanden fra Ejstrupholm faktisk prøvet at vinde guld, men stadig har han en klar mening om, hvad travsporten giver ham. »Der går jo normalt meget tid og arbejde forud, inden du som kusk kan sætte dig op i sulkyen bag din hest og køre til start og mærke farten og spændingen. For mig handler det ganske enkelt om at få det kick, som den oplevelse giver. Og kicket er naturligvis størst, når du er heldig nok til at vinde«, siger Iver Jensen, som i 2009 vandt DM for Amatører. Til årets DM, der lørdag 25. juni afvikles på travbanen i Billund, er Iver Jessen og de øvrige deltagere dog ikke selv herre over, hvilke heste de skal køre, eller hvor velforberedte hestene er. Men han kender alt for godt til det sure slid, som ligger til grund for lave en vinderhest. »Når det er koldt og vådt udenfor, så skal hestene jo stadig trænes og holdes i gang, og det er da et surt slid, indtil der som nu igen er sol og sommer. Men i de mørke vinteraftener finder jeg altid ny energi ved at hive et par dvd'er frem og se mig selv vinde et løb eller to«, lyder det med et grin fra Iver Jessen. En dyr hobby Selv om der køres om penge i amatørløbene, så er løbspræmierne ofte ikke nok til at dække de forholdsmæssige store udgifter, der er forbundet med at have flere heste stående hjemme i stalden. At have travheste er nok mest en livsstil. »Som travamatør er du nødt til at sige til dig selv, at al hobby koster penge. Travet som hobby koster måske så bare lidt mere end andre hobbyer. Men når man nu engang er bidt af en travhest, så vil man nok altid slæbe rundt på en drøm om at få den rigtige stjerne, og derfor bliver man ved. At det så koster nogle penge, er sekundært«, siger Iver Jessen. Men det sker ofte, at Iver Jessens heste selv tjener til havren, og dermed kan han få bare lidt balance i det økonomiske regnskab. Men udgifter er det flest af. »Jeg har som så mange andre amatører mine heste hjemme og træner dem selv, men skulle jeg have dem i professionel træning, så havde jeg nok ikke haft råd «, siger han hurtigt. Tanken har strejfet Som enhver sportsmand har tanken om at leve af sin hobby også strejfet Iver Jessen, men alvorlig sygdom for nogle år siden satte en stopper for det håb. »Hvis jeg ikke have været så uheldig at pådrage mig en blodprop, så tror jeg nok, at jeg var sprunget ud i en professionel tilværelse. Selv om jeg i dag måske ikke helt kan det, som jeg kunne før min sygdom, så synes jeg stadig, at bare det at være med i et DM er stort. Det er sjovt og inspirerende, selv man jo undervejs i konkurrencen også gerne vil vinde og give sin venner og konkurrenter baghjul«, håber Iver Jessen.  De 16 deltagere fra hele landet skal køre i alt tre løb. Fynboen Pernille Rasmussen er forsvarende danmarksmester. Iver Jessen udgør sammen med Carsten Madsen holdet fra Billund i årets DM for Travamatører. Hestesportens Medier