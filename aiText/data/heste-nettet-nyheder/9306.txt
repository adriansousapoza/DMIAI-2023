Ishesteligaen 2012-2013
2012-08-21T15:18:04
Bedst som finalestævnet i Ishesteligaen 2011-2012 blev afholdt for få dage siden, er den nye liga for 2012-2013 skudt i gang.   Ishesteligaens regler og afvikling: Turneringen omfatter Sjælland og omliggende øer. Konkurrencen løber fra hvert års 1. juli til næste følgende års 30. juni. Alle stævner afholdt indenfor konkurrenceområdet og som opfylder DI's dommerbesætningskrav tæller med. Der konkurreres i flg. rækker: T1/T3 - T2/T4 - T5 - T7/T8 4.1/4.2 - 4.3 - 4.5 - 5.1/5.2 Det er udtagelsesresultaterne, der tæller og der konkurreres pr. ekvipage. Gennemsnittet af hver ekvipages 3 bedste resultater tæller med i konkurrencen (eller mindst 1 eller 2, såfremt der ikke er nok kvalificerede ekvipager med 3 resultater) - som i al sin enkelthed går ud på, for hver række, at kvalificere sig blandt de 12 bedste set over hele året. Blandt disse findes årets ISHESTELIGAMESTRE ved et afsluttende finalestævne. Hvis en eller flere af de 12 kvalificerede ikke kan stille til start til finalestævnet, får de efterfølgende kvalificerede mulighed for at stille op i stedet. Finalestævnet rides en weekend i august og finder sted på Islandshestecentret Hedeland, Stærkendevej 226A, 2640 Hedehusene.   Om lørdagen rides i hver række 4 indledende heat á 3 ryttere - som DRL for de 4 FIPO-klasser - og de 6 bedste på dagen går videre til søndagens finaler. Vinderne bliver ISHESTELIGAMESTER. De deltagende ekvipagers udtagelseskarakter fra dagen medtages forlods til finalenridet SAMT et placeringstillæg fra kvalifikationsridningerne - så der er noget ved at blive godt placeret i året og ikke bare slutte blandt de 12 bedste. Tillægget beregnes således: Nr. 1 fra kvalifikationen tillægges, hvis pågældende når til finalen, 0,25 pt., nr. 2 får 0,20, nr. 3 0.15 nr. 4 0,10, nr. 5 0,08, nr. 6 0,06, nr. 7 0,05, nr. 8 0,04, nr. 9 0,03, nr. 10 0,02 og nr. 11 0,01. Deltagere kvalificeret fra 12. pladsen og nedefter får således intet tillæg (kommer f.eks. den bedste fra kvalifikationen ikke i finalen er der ingen der får 0,25 i tillæg o.s.v. - man får det tillæg man kom med). Derefter rides den endelige finale med sædvanlige karakterer. Vinderen og ISHESTELIGAMESTER er den ekvipage, der samlet har det højeste pointtal fra kvalifikationen (fra 0,25 - 0), udtagelsesridningen og selve finalen. Eksempel: Nr. 3 fra kvalifikationsturneringen i årets løb får 5,50 i indledende heat på finaledagen - hvilket viser at være nok til at komme med blandt de 5 i selve finalen. I finalen får samme rytter 5,65. Total bliver så 0,15 + 5,50 + 5,65 - i alt 11,30 pts. Hvis nr. 11 fra kvalifikationen i indledende heat får 5,80 og i finalen 5,50 bliver pågældendes total 0,01 + 5,80 + 5,50 - i alt 11,31 pts - altså en bedre total, trods et dårligere udgangspunkt og et dårligere resultat i selve finalen. Alt er således muligt indtil sidste skridt i finalen er afviklet. Flotte sponserede præmier venter rytterne og præmieuddeling foregår efter hver finale søndagen igennem. Førstepræmiernes fordeling foregår ved lodtrækning, mens de øvrige præmier fordeles efter skønnet værdi og antal deltagere i de enkelte rækker. I løbet af søndagen trækkes også gevinster udloddet blandt publikum samt rytterne, både dem der rider på dagen og for alle ligatilmeldte ryttere, der er på pladsen om søndagen. Så der er al mulig grund til at deltage og i det hele taget sætte weekenden af. Blandt præmierne vil blive bedækninger (excl. attest og evt. græspenge) ved fremtrædende hingste, rideudstyr, rideferier og mange andre gode præmier.   Man kan læse mere om Ishesteligaen på Thor-Klubbens hjemmeside: http://thor-klubben.dk/   eller følge Ishesteligaen på Facebook: www.facebook.com/#!/groups/ 270006289776825/   Man tilmelder sig via Sporti: www.sporti.dk/club.php?id=77&v=cj   Så få tilmeldt dig allerede nu og vær med i kapløbet om at blive blandt de 12 bedste ryttere som går direkte i Finalestævnet i august 2013.