Træningssamling og søgen efter nye talenter i paradressur   Opdateret
2011-05-05T09:38:19
I weekenden 29. april-1. maj blev der holdt træningssamling for de danske paradressurryttere på Kløvergaard Ridecenter i Vamdrup. Træningssamlingen havde til formål at tage hånd om de ryttere, der ikke er en del af det faste landshold. Det er altså en indsats for at guide og hjælpe rytterne på rette spor med mulighed for at blive en del af det faste landshold på et senere tidspunkt. Samlingen bød på både "nye og gamle ansigter" blandt de 11 ekvipager der deltog.  Mette U. Knudsen Foto: Molin-foto.dk Ved træningssamlingen skulle rytterne ride et dressurprogram igennem svarende til deres handicapgrad. Dette blev bedømt af dressurdommer Kurt Christensen, der efterfølgende gav rytterne kritik og hjælp til udførelsen af øvelserne, som dommerne ser det. Derudover fortalte landstræner David Amager om dressurens formål og generel rideteori. Ligeledes fik rytterne individuel undervisning af David Amager, ligesom de ved denne lejlighed fik at vide, om de var udtaget til at ride ved det forestående NM og råd om, hvorvidt de bør stille op til DM på Broholm.  Katrine Kristensen Foto: Molin-foto.dk En af deltagerne var Line Damgaard, der med hesten Silvano starter paradressurstævner. Line Damgaard fortæller "Jeg fik rigtig meget ud af træningssamlingen. Jeg fik f.eks bekæftet, at det jeg træner med derhjemme går den rigtige vej, og derudover har jeg fået nogle nye råd med hjem til min ridning. Generelt fik jeg meget positiv respons" og fortsætter "Jeg synes David Amager og Kurt Christensen var gode til at vurdere, hvor man lå niveaumæssigt, vi fik f.eks også karakterer som i en konkurrencesituation da vi red ved Kurt. Det var så fantastisk at have en dommer som Kurt Christensen til at kigge på os og få bedømmelsen fra ham. Mine egne trænere, der træner mig til dagligt, er meget interesserede i hvad jeg lærer, når jeg er af sted til samlinger som denne, det er rigtig godt så vi kan bruge det i dagligedagen".  Line Damgaard modtager instrukser af landstræner David Amager Foto: Molin-foto.dk Line fortæller også "Træningssamlingerne bliver holdt ca. en gang om året, og derudover ser David os ca. 2-3 gange om året udover stævnerne. Det er rigtig godt, så har man ro til at tænke over tingene og få snakket med sin daglige træner om det." Lørdag den 28. maj holdes der talentsamling for paradressurryttere på Kløvergaard Ridecenter i Vamdrup. Du kan læse mere om det her. 