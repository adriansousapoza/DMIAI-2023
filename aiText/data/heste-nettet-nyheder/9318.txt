Konerne måtte ikke vide noget 
2012-08-24T00:16:07
En af forgrundsfigurerne i årets travderby på Charlottenlund Travbane er Ravenna, der ejes af en gruppe mænd. Deres koner og kærester vidste ikke, at de ejede hesten, før den vandt første gang. Den berømte amerikanske forfatter Mark Twain sagde engang, at 'sandheden er det dyrebareste, vi ejer. Lad os spare på den'. Det kunne være den indgangsvinkel, som et par stykker i ejerkredsen af den fireårige derbydeltager Ravenna brugte, da de valgte ikke at fortælle deres respektive koner og kærester, at de havde købt hesten. »Der var et par stykker i ejerkredsen, hvor det hed sig, at de i hvert fald ikke var med i Ravenna, hvis de blev spurgt. Det måtte de nemlig ikke for deres respektive hustruer,« fortæller Cato Møller, som hører til blandt ejerne, der godt måtte købe en part i Ravenna. »Men hvis man nu ikke direkte bliver spurgt, behøver man jo heller ikke svare, så det har måske været vejen til for nogen at holde det lidt hemmeligt,« griner Cato Møller fra Frederiksberg. Nogen hemmelighed er det ikke længere, så mon ikke de fleste koner og kærester til Ravennas ejere efterhånden ved, at der er travderby på søndag, hvor Ravenna er med.Ind i derbyvarmen igen Efter en lidt sløv eller rolig indledning på sæsonen er Ravenna for alvor kommet op i gear. Hesten var meget forbedret i sit kvalifikationsløb, derbyprøven, hvor kun lige Rebus med træner Flemming Jensen kilede sig foran på selve målstregen. »Ravenna har haft brug for starter i kroppen, og det var også derfor, at han lidt hovedkulds var med i Mesterskab for Danmark i starten inden sin derbyprøve. Vi vidste godt, at han var chanceløs i det opgør mod ældre heste, men starten bar efterfølgende frugt. Han kæmpede virkelig godt i sin derbyprøve, og jeg er sikker på, at Ravenna er endnu bedre i DFDS Seaways Dansk Trav Derby,« siger Cato Møller.Opdelt i fem anparter Det er hestens nuværende træner, som det i øvrigt har været hele vejen igennem, Thomas Fischer, der fandt Ravenna til Stald Independence, som er lig med Ravennas ejerkreds. »Vi havde talt med Thomas om, at hvis han faldt over noget, der kunne være interessant, så var vi nogle stykker, som gerne ville være med. Han prøvekørte Ravenna i Aalborg, og vi købte ham af opdrætteren Gunner Christiansen,« fortæller Cato Møller. I dag er der nok nogen, der ærgrer sig over, at de ikke bød lidt ekstra, da hesten et år gammel var til salg på travsportens derbyauktion. Men der var ikke nogen, der ville byde mere end 50.000 kroner, så opdrætteren købte sin hest tilbage for 55.000 kroner. Vinder Ravenna derbyet, er der rekordstore 695.000 kroner i førstepræmie til Stald Independence. Ravenna er opdelt i fem anparter, og de igen er opdelt i forskellige størrelser. Cato Møller er i øvrigt også med i den talentfulde toårige traver Tres Noir, som han har sammen med sin bror. »Og vi har været så heldige også at erhverve Ravennas lillesøster, Take A Look, så jeg har i hvert fald heste nok lige nu,« siger Cato Møller, der til daglig er konsulent i tøjbranchen.Af Hestesportens Medier  Ravenna har allerede tjent over en halv million kroner blandt andet takket være sejren i Jydsk 3-årings Grand Prix. Nu venter derbyet med koner og kærester på tilskuerpladserne. Foto: Ole Hindby.