Gensyn med Per Sandgaard i Parken
2011-04-16T22:50:56
Se og gense mange kendte, danske og udenlandske topryttere til CDI-stævnet i Bernstorffsparken i maj. Senest tilmeldte til CDI-stævnet er Sverige, med den tidligere danske landsholdsrytter Per Sandgaard iblandt. Med navne som den britiske toprytter Fiona Bigwood, alle de danske landsholdsryttere samt de absolut bedste nationale dressurryttere er der også lagt op til et særdeles stærkt dressurfelt til First Horse Grand prix. Blandt nogle af de andre store nationale navne som allerede nu kan nævnes, er danske topryttere som Michael Søgaard på Pari Cash Foldager e. Blue Hors Cavan/Fanal Prydsholm, Anne-Grethe Törnblad på den dejlige hoppe Donna Rubin e. Heslegårds Rubin/Lavallo, Allan Skov på elitehoppen Volstrupgaards Cassiopeia e. Come Back II/Caletto II som netop har haft forrygende resultater til stævnet i Göteborg og Karin Nissen på Quite Lovely. First Horse Grand Prix byder desuden på et glædeligt, gensyn med den tidligere, danske landsholdsrytter Per Sandgaard, som mange husker fra hans tid med vallakken Zancor. Parret fejrede i 2004 store triumfer, idet de efter kort tid som makkerpar vandt DM og senere samme år deltog med succes til OL under danske faner. I de senere år har Per sammen med hans faste partner, OL-rytter og toptræner, svenske Peter Markne drevet en salgs-og træningsstald i Sverige og har derfor også valgt sidenhen at skifte til svensk statborgerskab. Stævnet byder på et glædeligt gensyn med både Per og Peter, samt flere af de bedste, svenske topryttere, idet Sverige netop nu har meddelt at de stiller med et hold i Bernstorffsparken. Endnu er der stadigvæk åbent for tilmeldinger til den nationale Grand Prix, og man kan derfor se frem til løbende opdatering af deltagerfeltet de kommende uger. Kilde: Pressemeddelse