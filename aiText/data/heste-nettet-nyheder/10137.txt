Dansk Byrialsen-vidne tager bladet fra munden
2013-08-14T22:06:21
Efter den danske ransagelse af John Byrialsens besiddelser i Skals, står det første danske vidne offentligt frem og fortæller sin hjerteskærende beretning om sin daglige gang som ansat rytter på Viegården   Debat afslører indsigt Nu begynder vidnerne til driften på John Byrialsens danske stutteri også officielt at stå frem, forranlediget af de drøftelser der har været af sagen her på Heste-Nettes debat forum. På 'Hyggesnak' har aktiviteten været heftig, og det er tydeligt fremgået, at flere af de debatterende personer har endog indgående kendskab til John Byrialsens bedrift. Flere har på Heste-Nettet haft mulighed for at dele oplysninger og billeder anonymt, og drøftelser af hvorvidt man har haft lyst til at stå offentligt frem med deres for Byrialsens belastende viden, har også været berørt.   Dansk vidne står frem Hesteverdenen er som bekendt lille, derfor har mange tøvet med at stå frem, men hu har det første vidne meldt sig på banen med navns nævnelse. BT bringer i dag interviewet med 23-årige Michelle Guldberg som beskriver hendes rystende erfaringer fra Byrialsens bedrift, hvor hun en kort periode i 2009 var ansat som rytter.   Bag lukkede døre Sagens fortsatte udrulning begynder samtidig at tegne et billede af en bevidst forretningsstrategi, hvor Byrialsens bedrift har været tydeligt opdelt i et A-hold og et B-hold. For den uindviede og på overfladen, får den besøgende et indtryk af et imponerende foretagende, hvor ingenting er overladt til tilfældighederne, mens de interne linjer, tegner et helt andet rædselsregime. En slags' Theresienstadt'-parade, hvor de heste der er værdige til fremvisning får den bedste behandling, røgt og pleje. De der er til overs og ikke lever op til kriterierne, lever en ussel og uværdig tilværelse i mørke faldefærdige og uhumske stalde, uden nogensinde at komme ud i lyset og den friske luft.   Retfærdigvis skal det fremhæves, at øjevidneberetningen er fra 2009, og således ligger tilbage i tiden. Efter veterinærmyndighedernes indsats på Byrialsens ejendom i går, fandt man ikke så graverende forhold som skitseret af Michelle Guldberg, så der er formentlig blevet rettet op på nogle af forholdene siden.   Kynisk forretningsførelse Den første officielle øjenvidneberetning fra Danmark understøtter imidlertid beretningerne fra Polen. Umiddelbart tegner udviklingen af sagen ikke et billede af en avler, hvor kontrollen over hans polske afdeling beklageligvis er svigtet, eller at der ligger en personlig tragedie bag svigtet, som så mange andre vanrøgtsager, men derimod en utraditionel og kynisk måde at drive forretning på.  Desværre er John Byrialsen fortsat ikke til at spore, så han har mulighed for at give sin forklaring på tilstandene på hans stutterier gennem flere år. Efter sigende skulle han fortsat befinde sig i Polen. Læs selv den hjerteskærende øjenvidneberetning her