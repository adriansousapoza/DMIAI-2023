Far og søn kæmper om stor ære
2013-01-04T16:45:30
Jeppe Juel er nomineret til 'Årets travtræner' og 'Årets kusk', men hans far, Niels Juel, kan også være med. Han er nomineret til 'Årets opdrætter'. Det gælder til januar masser af ære og prestige i forbindelse med trav- og galopsporten store galla. HESTEGALLA: Travsporten er en stor del af familien Juels liv. Faktisk fylder den hele Jeppe Juels hverdag som travtræner og travkusk. Han har i begge roller haft stor succes i 2012 og er ifølge sin far, Niels Juel, fuld fortjent blandt de nominerede, når sporten samles til galla 5. januar på Nyborg Strand for at hylde sine 2012-profiler. »Jeppe har haft et fantastisk år og gjort det, som det gælder om: Køre en masse penge hjem til hesteejerne. Det har han gjort gennem hårdt arbejde, og så har han været i stand til at have dygtige folk under sig i sin stald,« siger Niels Juel om sin søn, der tidligt viste flair for det at køre travløb. »Da jeg for mange år siden købte en pony til mine drenge, så gad ingen af dem ride. De ville hellere spænde ponyen for og køre væddeløb. Så helt overraskende er det bestemt ikke, at Jeppe er nået så langt, som han er,« siger Niels Juel om sønnens to nomineringer som 'Årets travtræner' og 'Årets kusk'.Succesfuld opdrætter Niels Juel er selv en vigtig del af Team Juel, der holder til på gården ved Vindblæs uden for Løgstør. Hver morgen, inden han drager på arbejde som sælger af entreprenørmaskiner, står han for at fodre staldens mange heste. Det gør han i øvrigt også, når han kommer hjem fra arbejde. Men ind i mellem får han også tid til at studere blodlinjer og få sat den rigtige hingst sammen med den rigtige hoppe. Som opdrætter står han blandt andet bag treåringen Spikeld, som Jeppe Juel vandt årets største treårsløb med, Dansk Travkriterium, og som er nomineret til 'Årets treåring'. Med flere andre talentfulde heste på sin samvittighed er det derfor ikke nogen tilfældighed, at Niels Juel selv er nomineret til titlen 'Årets opdrætter'. »Jeg er rigtig glad og stolt over nomineringen, men jeg tror, at jeg får svært ved at vinde mod en mand som Peter Rudbeck, der virker suveræn på sit felt. Selv om mine heste har gjort det godt, tror jeg mest på ham,« siger en beskeden Niels Juel, der angiver held som en stor del af forklaringen på sin egen opdrættersucces. »Det står jo desværre ikke skrevet ned nogen steder, hvordan man opnår resultater som travopdrætter. Jeg har været heldig et par år i træk nu og fået gode heste bragt til verden. En af dem er Spikeld,« siger Niels Juel om hesten, som han i øvrigt selv ejer og som blandt andre skal op imod hele to heste, som Peter Rudbeck ejer, træner, og som han også har opdrættet.     Af Hestesportens Medier  Jeppe Juel ses her med Spikeld efter sejren i Dansk Trav Kriterium. Foto: Lasse Jespersen/ Travfotos.dk.