Berider nomineret til årets dyreven
2011-09-21T16:22:40
Hele 275 kandidater blev indstillet til titlen "Årets Dyreven", og Dyrenes Beskyttelse kan nu afsløre de fem nøje udvalgte nominerede. Afstemningen til titlen Årets Dyreven er nu i gang, og du kan stemme frem til d. 30. oktober på netop den kandidat du synes fortjener titlen mest. Resultatet af afstemningen vil blive offentliggjort d. 21. november 2011. Stem nu på www.aaretsdyreven.dk Blandt de nominerede finder vi berider Johnny Hansen, der er indstillet med beskrivelsen: Som berider er Johnny Hansen foregangsmand for at arbejde på hestenes præmisser. Han er god til at lære børn at behandle hestene ordentligt og er samtidig eksempel på, at man kan få heste frem i topkonkurrencer uden at anvende tvang. Som berider er det Johnny Hansens opgave at uddanne heste og ryttere. Johnny Hansen underviser i ridning på eliteniveau, men herudover arbejder han også på et lokalt ridecenter, hvor han lærer sine elever at lykkes uden brug af tvang og unødigt pres over for hesten. Johnny Hansen er nomineret til titlen som Årets Dyreven for sin indsats for at få både nutidens og fremtidens topryttere til at arbejde på hestens præmisser. Kilde: Dyrenes Beskyttelse