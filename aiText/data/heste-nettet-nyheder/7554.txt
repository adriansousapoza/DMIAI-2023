Det betyder hestens vrinsken   Equipage
2011-03-21T12:57:12
Normalt er heste nogle stille væsener. Men når de vrinsker, kan man høre dem flere kilometer væk. Vrinsket er hestens sprog, og det er fyldt med nuancer. Her kan du lære om hestens stemme - den har nemlig sin helt egen. Sammenlignet med andre dyr kommunikerer heste ikke så meget ved hjælp af lyde, men hovedsagligt ved hjælp af mimik, gestus og kropssprog. Men når det gælder, kan hesten virkelig give lyd. Og det kan være en fordel for os mennesker at kende hestenes signaler. - Hvis man trækker med eller rider på en hest, der vrinsker, skal man være opmærksom på, at den er motiveret til at søge tilbage til sine flokfæller, og der kan opstå en farlig situation, hvis hesten ikke er veltrænet til at adlyde rytterens signaler. Hestens reaktioner på personens signaler skal helst være så velkonsoliderede, at motivationen for at adlyde personen er større end motivationen for at søge tilbage til flokken, forklarer hesteadfærdsforsker Janne Winther Christensen. De høje vrinsk har heste formodentlig udviklet for i bestemte situationer at kunne kommunikere med andre artsfæller over lange afstande. Vrinsk er et akustisk kaldesignal, hvor hver hest har sin egen individuelle stemme, hvis stemmeleje, styrke, antal af over- og undertoner samt tonerækkens længde adskiller sig fra de andres. - Hestes lydytringer kan generelt opdeles i seks hovedkategorier: vrinsken, gnækken, hvinen, brølen, prusten og trompeteren. Vrinsken og gnækken er de hyppigst forekommende, og både føl og voksne heste bruger lydene, som ofte fører til, at en flokfælle svarer. Heste har deres egen måde at sige lydene på, så de selv på lange afstande kan genkende hinanden, selvom de ikke kan se hinanden, forklarer hesteadfærdsforsker Janne Winther Christensen. Hvis et flokmedlem eller en kammerat forsvinder, vrinsker resten søgende og kan høre, om svaret kommer fra den vildfarne kammerat eller fra en fremmed hest. Ofte udvikler det sig til en hel vrinskekoncert - især hvis de heste, der er adskilt fra hinanden, er venner. Hopper genkender også deres føl på deres individuelle vrinsk. Læs resten af artiklen om hestens vrinsken på www.ridemagasinet.dk. 