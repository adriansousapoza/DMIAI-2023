Startsskud for DRF ForhindringsCup for voksne
2020-11-27T20:45:16
Snart lyder startskuddet til den nye DRF ForhindringsCup for voksne - et nyt initiativ fra Dansk Ride Forbund   Ny turnering hvor alle voksne kan være med For nyligt offentliggjorde DRF det seneste skud på stammen inden for turneringer, nemlig DRF ForhindringsCup for voksne.Turneringen bygger på elementer fra TREC og foregår på E-niveau, hvilket betyder, at der hverken kræves klubmedlemskab eller rytterlicens for at deltage. Der er altså tale om en turnering, hvor alle kan være med.   DRF ForhindringsCup for voksne er et nyt koncept, som er specielt målrettet voksne ryttere, der motiveres af konkurrence, men ønsker et alternativ til de mere traditionelle discipliner. Målet med Cuppen er, at det skal være nemt og tilgængeligt at deltage i konkurrencer, også selvom man ikke rider f.eks. spring og dressur. "I forbindelse med DRF's udviklingsprojekt 'aktivering og rekruttering af voksne til ridesport' viser vores analyser af målgruppen - voksne der ikke nødvendigvis indgår i organiseret ridning i en rideklub - at mange motiveres af et enkelt, tilgængeligt og "anderledes" koncept, hvor man kan mødes med ligesindede. Desuden er det vigtigt, at der er fokus på samarbejde med hesten" lyder det fra udviklingskonsulent hos DRF, Karoline Kjemtrup.Tilgængelighed er alfa og omega Især tilgængeligheden fremhæves som en vigtig faktor, og derfor er konceptet for den nye turnering gjort så simpelt og tilgængeligt som muligt for både ryttere og arrangører. Bl.a. foregår den på E-niveau, så man som rytter hverken behøver rytterlicens eller klubmedlemskab, og derudover er der ikke krav til deltagerne om deltagelse på egen hest. Det er nemlig muligt at låne/leje sig frem, ligesom det er muligt at deltage i forskellige kvalifikationer på forskellige heste.Fokus på samarbejdet mellem hest og rytter DRF ForhindringsCup for voksne er forankret i DRF's breddeaktiviteter, og de forhindringer der benyttes, er et udpluk af fordringerne herfra. Formanden for breddeudvalget Eva Stæhr Iversholt fortæller: "Vi glæder os til at kunne tilbyde de voksne ryttere et simpelt og godt alternativ til dressur- og springstævner. I bredde har vi stor succes med ridning på forhindringsbane hos børn, hvor samarbejdet mellem pony og rytter er i centrum, så vi glæder os meget til at kunne tilbyde noget lignende til de voksne".    2021 bliver startskuddet Planen er, at DRF ForhindringsCup for voksne skal løbe stablen i 2021 med kvalifikationer fra januar til oktober og med finaler både øst og vest for Storebælt i november. Har I som klub lyst til at afholde én eller flere kvalifikationer i den nye turnering? Så send os en mail på bredde@rideforbund.dk. Og til alle interesserede ryttere; hold øje med Go!, hvor kvalifikationerne vil blive offentliggjort løbende. Har du yderligere spørgsmål? Så kan du kontakte DRF's udviklingskonsulent Karoline Kjemtrup på tlf.: 4326 2825 / 2982 3166 eller via mail: kakj@rideforbund.dk. Du kan også læse mere om turneringen her, hvor du bl.a. finder bestemmelser, eksempler på forhindringer mm.       Snart lyder startskuddet til den nye DRF ForhindringsCup for voksne - et nyt initiativ fra Dansk Ride Forbund (Foto: Tine Lessèl)