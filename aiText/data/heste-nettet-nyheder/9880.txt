Line vil tilbyde ridning til cancerramte børn
2013-03-29T15:16:46
Line Diemer er mor til William som i oktober 2012 fik diagnosen leukæmi ALL. Hele familien, der består af Line, William og Williams to søstre bor på et nedlagt landbrug sammen med en hest og elleve ponyer.   Line brænder for at træne heste og børn i ridning, og hendes søns sygdom gav hende en idé. "Jeg vil rigtig gerne frivilligt tilbyde ridning til cancerramte børn, der er tilknyttet børneonkologisk afdeling H2 på OUH, sådan at hvis familier er på længere hospitalsophold, men har udgang, kan komme og nusse og ride og hygge om ponyerne."   Forløbet med William går rigtig fint, og han tager godt imod behandlingen. Derfor er de meget hjemme og har masser af overskud.   Dog mangler hun nogle ting for at kunne få projektet helt på plads. Hun mangler udendørs opbindingsbomme så børnene kan strigle hestene der, da de ikke må komme i stalde pga svampesporer fra hø osv. og nogle lammeskindssadler som børnene kan ride i, da det er bedre for dem fysisk at mærke hestens bevægelser direkte end at sidde i en rigtig sadel, samt evt. nogle timer af en ridefysioterapeut, der kan lære hende nogle gode øvelser, som hun kan lære videre til børnene.   Har du lyst til at hjælpe Line med projektet, kan du give et bidrag eller læse mere om den indsamling hun har oprettet her.   Forsidefoto: Arkivfoto, JP-Photo.dk