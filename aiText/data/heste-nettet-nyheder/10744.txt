På fire ben og fire hjul i forrygende fart
2014-06-02T22:52:39
Det gik stærkt - forrygende stærkt i lørdagens sidste klasse, men al træthed blev blæst væk hos både ryttere og publikum, da der blev holdt Terminalens, Jaguars og Landrovers Ride n' Drive ved det store DM stævne hos Schou Absolute Horses på Tågerup ved Kolding.   Otte ryttere stillede op til den specielle udfordring: Rid en bane på fem forhindringer så hurtigt, du kan, hop af hesten i en fart, løb hen til at Range Rover Evoque, husk at spænde sikkerhedssele og kør en bane på endnu fem forhindringer - denne gang dog ikke de høje, man springer over, men mellem kegler med en kugle på toppen, man ikke må rive ned. Ryger der en kegle eller en forhindring lægges der fem sekunder til ens tid.   Mathias Nørheden Johansen var første rytter på Nørhedens Agina Light, og han lagde straks niveauet med en samlet tid på 68,77 sekunder - det kunne ingen af de andre gøre ham efter, selv om nogle forsøgte med flyvende afsæt fra hesten. Han vandt klassen. På andenpladsen kom Miamaja Lundblad på Victoria, der klarede udfordringen på 69,09 sekunder, mens Kasper H. Hansen på Cindina blev nummer tre. Han brugte kun 64,60 sekunder, men rev en kugle ned på den allersidste kegle, så han endte på 69,60.    Der var fuld fart på Range Roveren mellem keglerne. På hestene tog rytterne turen over forhindringerne.  