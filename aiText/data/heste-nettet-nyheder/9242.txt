5 års hestene i aktion i Verden
2012-08-02T17:46:10
  De danske ryttere var i dag i aktion i 5 års kvalifikationsklassen hvor det lykkedes for både Sanne Henningsen og Anders Dahl på henholdsvis Superman W (e. Sunny-Boy/Sidney) og Cashmir 24 (e. Serano Gold/Michelangelo) at kvalificere sig direkte til finalen       De to direkte kvalificerede danske ekvipager red begge til 8,18 og landede derved på en delt 11 plads, hvilket lige nøjagtigt rakte til en plads i finalen hvortil de bedste 12 er kvalificeret. Rutinerede Sanne Henningsen red en sikker tur på Superman W, der stod flot fortil og bl.a. viste en balanceret og aktiv galop, der blev honoreret med 8,5. Anders Dahl fremviste en meget velgående Cashmir, der afvikler sin trav med et dejligt afskub og en funktionel og smidig mekanik. Galoppen er hele tiden op ad bakke med et effektivt og aktivt afsæt for hvilken Cashmir også opnåede et flot 9 tal. En lidt spændt skridt og lidt momentvis uro holdte desværre ridelighedskarakteren på 7,7, men bestemt en spændende hest til fremtiden. Vinder af dagens kvalifikation blev Eva Müller med Sir Donnerhall-sønnen Sa Coeur (mf. Don Davidoff) fra Tyskland. Eva Müllers fremvisning af Sa Coeur bar præg af stort overskud. Flotte præcise overgange og dagens flotteste parade med tilbagetrædning. Traven er smidig, energisk og taktfast med godt afskub til karakteren 9,3. Skridten er helt klar i takten og med enormt overtramp. Müller er også en af de få, der rent faktisk formår at markere den svære afkortede skridt før galopanspringet, hvor takten stadig bibeholdes flot. Skridtkaraktereren blev da også på hele 9,8. Galoppen er velafbalanceret og meget let regulerbar. Samlet endte ekvipagen med hele 9,18.     Rockwell-sønnen Revolverheld (mf. Landstrecher) blev redet ind på andenpladsen af Ann-Christin Wienkamp. Revolverheld er måske ikke så spektakulær i sin trav, hvor han kunne lukke lidt flottere sammen i hasen, til gengæld blev han vist hele tiden i optimal balance og i forebilledlig holdning. Også her blev der vist skridt af høj kvalitet, og galoppen er rummelig og igen meget regulerbar. En hest der virkelig fremstår som en "happy athlete" .   Ind på tredjepladsen kom endnu en tysk ekvipage nemlig Beatrice Buchwald og Lord Carnaby (e. Lord Loxley I/Rocket Star). Lord Carnaby kommer let af jorden med en virkelig funktionel mekanik. Han blev dog momentvis lidt spændt hvilket gjorde at han fik lidt uens forben, hvor venstre forben ofte knapt blev strakt ud. Det forhindrede dog ikke dommerne i at honore traven med et 9-tal. Galoppen blev lidt spændt i overgangene, men var eller af fremragende kvalitet. Man kunne ønske at Lord Carnaby strakte sig lidt længere ud i rammen og kom lidt bedre frem foran schenklen.     John Hvalsøe Saul og Sirikit (e. Hotline/Don Schufro) Endte med samlet 8,12 på den utaknemmelige 13. plads og kvalificerede sig dermed lige nøjagtigt ikke til finalen og må igennem trøstfinalen i morgen. Sirikit viste sin dejlige smidige trav til 8,8. I galoppen, der er i god balance kunne man ønske sig lidt mere skulderfrihed.   Michael Grønne Christensen og De Negro-WI (De Noir/Münchhausen) sluttede som nr. 19 med samlet 7,88 og Marianne Helgstrand og Schakiro Pilekær endte som nr. 22 med samlet 7.72. Disse to ekvipager rider naturligvis også trøstefinalen i morgen, hvor de tre bedste kvalificerer sig til finalen. I morgen fredag starter 6 års kvalifikation kl 8. Det hele kan følges via ClipMyHorse   Link til resultat af klassen her      Sanne Henningsen og Superman W (foto: JP-photo.dk)  Sa Coeur og Eva Möller (foto: JP-photo.dk)  Revolverheld og Ann-Christin Wienkamp (foto: JP-photo.dk)  Emmelie Scholtens og særdeles velgående Charmeur (e. Florencio/Jazz) der desværre blev noget spændt især i skridten i dag. Han opnåede i trav 9,4 skridt 6,2, galop 9,0  (foto: JP-photo.dk)  Anders Dahl og Cashmir (foto: JP-photo.dk)  Lord Carnaby og Beatrice Buchwald (foto: JP-photo.dk)      