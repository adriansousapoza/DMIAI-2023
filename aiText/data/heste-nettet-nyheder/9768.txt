Mordax - hvad det er og hvornår de anvendes
2013-02-24T19:56:05
I denne tid, hvor der kan ligge sne og is på vejene, der gør det glat at færdes, kan det være en idé at overveje mordax. Hvad er det og hvad er fordelene og ulemperne ved at anvende dem?  Mordax er små metalstykker der skrues fast på undersiden af hestens sko med henblik på at øge grebet i underlaget. Det kan i princippet sammenlignes med sportsudøveres pig-sko. Mordax anvendes udbredt i konkurrencer på græs såsom military, mens de blandt fritidsryttere primært anvendes i perioder hvor der er glatte, is-pakkede veje og arealer, for at hesten ikke skal glide og falde.  Der findes en række forskellige typer og former for mordax, udformet alt efter hvilke betingelser de skal anvendes under. Den generelle regel er dog, at jo hårdere og tørre underlaget er, desto kortere og mere spidse skal de være. Dette gælder f.eks. under vinterlignende betingelser. Hvis føret derimod er blødt og vådt, som f.eks. på fugtigt græs, skal de være længere og mere stumpe.  Fordelene ved at anvende mordax er, at det giver hesten et bedre greb i underlaget og giver både rytter og hest en større tryghedsfølelse og hesten større bevægelighed på vanskelige underlag.   Ulempen er at mordax ændrer balancen i hoven en smule, ved at hoven rammer jorden i en anden vinkel end vanligt. Dette kan forårsage at hesten træder forkert eller vrider om, men generelt vænner hesten sig som regel hurtigt hertil. Er man uheldig kan hesten også rive sig selv på mordax. Derudover har mordax den ulempe, at heste på hårdt underlag typisk får en kortere gang. Tag altid smeden med på råd, hvis du overvejer at bruge mordax - og anvend dem aldrig hvis din hest har løse sko!    JP-Photo.dk