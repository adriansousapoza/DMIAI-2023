Overlegen sejr til Romanov og Gal
2012-03-11T13:54:11
I dagens Ecco Grand Prix ved Dansk Varmblods Hingstekåring i Herning, blev det en Grand Prix klasse med én erfaren Grand Prix hest i form af vinderen Romanov og fire debut-Grand Prix heste i form af Gørklintgårds Dublét, Akeem, Landcaster og Nobleman.  Vinder af klassen blev derfor ikke overraskende Blue Hors Romanov e. Rohdiamant/ Grundstein II og hollandske Edward Gal med 74,043 %. Edward Gal overtog ridningen af Blue Hors Romanov i november sidste år, og samarbejdet er derfor forholdsvis nyt. Ikke des do mindre udførte ekvipagen et flot program med kraftfulde øgninger, og en sidetraversade belønnet med et 9 tal. Ekvipagen har trods deres korte tid sammen fundet ind i et smukt samarbejde, der viser hvad dressur i virkeligheden handler om, udførelse af de sværeste og mest krævende øvelser for nærmest usynlige hjælpere. Der herskede heller inegn tvivl om, at denne ekvipage var publikums favourit, idet publikums klapsalver ingen ende ville tage.  Andenpladsen gik til Grand Prix-debutanten den 9-årige Gørklintgårds Dublét e. Diamond Hit/Olympic Ferro og Anette Ejlersgaard med 66,596 %. Tredjepladsen gik til endnu en Grand Prix-debutant, Lobster-sønnen Akeem med den 26-årige Helene Melsen med 64,539 %. Klassen blev bedømt af Jesper Holst Hansen, Susanne Baarup Christensen og Kurt Christensen.   Resultaterne kan ses her.