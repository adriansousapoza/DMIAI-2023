Lars Bak Andersen dansk mester i ridebanespringning
2013-05-16T10:01:34
Anden runde i finalen ved DM-stævnet på Tågerup vendte op og ned på placeringerne. Omspringning om sølv og bronze.  Der kan hurtigt blive vendt rundt på placeringerne i en DM-klasse i ridebanespringning. Det blev bevist med den anden finalerunde ved First DM for senior ved Absolute Horses stævne.  Lars Bak Andersen på Charly vandt mesterskabet med tilsammen seks fejl over de fire runder - to i kvalifikationen og to i finalen. Der måtte omspringning til for at få fordelt sølv- og bronzemedaljer, idet både sidste års Danmarksmester Søren Nørgaard Pedersen på Tailormade Esperanza de Rebel og Charlotte von Rönne på Cartani endte med otte fejl. Søren Nørgaard Pedersen var fejlfri i tiden 44,71, mens Charlotte von Rönne fik fire fejl i tiden 46,44, og så var medaljerne fordelt. På fjerdepladsen kom Thomas Sandgaard på Amarone - danmarkssmester i 2011- med ialt 11 fejl, mens Thomas Velin på Chopin van het Moleneind blev nummer fem med13 fejl. Linnea Ericsson på Party Dance lå før anden finalerunde som nummer et med nul fejl fra kvalifikationen og kun en tidsfejl fra første finalerunde, men i anden runde blev det til hele 13 fejl, og så endte hun på sjettepladsen med sine ialt 14 fejl. Den ene af arrangørerne, Andreas Schou på Vivaldi K, lå som nummer tre efter første runde med fire fejl, men det blev til 12 fejl i anden finalerunde, så han sluttede på 16.   19 ryttere stillede op i første finalerunde og 15 i anden.  Lars Bak Andersen med pokalen. Til venstre er det Søren Nørgaard Pedersen, som fik sølv, og til højre Charlotte von Rönne, der fik bronze.  Det var Lars Bak Andersens far Bo Bak Andersen, der var banebygger, så han kunne stolt følge sønnens flotte stil over springene.