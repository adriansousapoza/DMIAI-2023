Varsling af helikopteroverflyvninger på Djursland
2013-09-19T10:38:39
På vegne af Naturstyrelsen Aalborg og Orbicon A/S udfører SkyTEM Surveys ApS i ugerne 38-39 geofysiske opmålinger fra luften for at undersøge grundvandsmagasinerne og deres beskyttelse i et område på Djursland omkring Ørsted, Auning, Ryomgård, Ørum, og Fjellerup.  Målingerne udføres fra en helikopter, der flyver med en hastighed på cirka 60 kilometer i timen. Helikopteren flyver i cirka 60 meters højde over terrænet, og ca. 30 m under helikopteren er der ophængt måleudstyr - i form af en rammeantenne på 100 m2. Helikopteren flyver langs linier med en indbyrdes afstand på cirka 170 meter, og hver linie forventes kun overfløjet én gang. Så vidt muligt vil bygninger, mennesker og husdyr ikke blive overfløjet. De hidtidige erfaringer viser, at flyvningen kun kortvarigt og i meget begrænset omfang medfører gener for lodsejere og deres dyr. Hvis De alligevel mener, at overflyvning kan være et problem, bedes De kontakte SkyTEM Surveys direkte på telefon 8620 2050 eller meget gerne mail til Solvej Trautner på spt@skytem.com.  Den præcise tid og startdato er bl.a. afhængig af vejret og kan derfor variere. Undersøgelserne er adviseret ved annoncer i husstandsomdelte aviser.  Kortlægningsområdet fremgår desuden af kortet. 