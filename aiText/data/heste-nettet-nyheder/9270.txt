Steve Guerdat olympisk mester
2012-08-08T23:17:37
  Det blev schweizisk triumf i dagens OL finale i ridebanespringning, hvor hollandske Gerco Schröder og irske Cian O'Connor måtte ud i en omspringning om sølvmedaljen.   Det blev Hollands Gerco Schröder på den navnkundige hingst, London (BWP e. Nabab de Reve/Chin Chin) som trak sig sejrrigt ud af omspringningen og efterfølgende kunne lade sig iføre sølvmedaljen. I en spændende omspringning, måtte Schröder lægge ud som første rytter og lagde pres på o'Connor ved at ride en fejlfri runde i en god tid, dog uden at satse fuldt ud. På den diametrale modsætning til Schröders London, den lette og hurtige Blue Loyd (Old. e. Landor S/Hadj X) satsede Cian O'Connor hele butikken og krydsede da også målstregen langt hurtigere hollænderen, men måtte høre forkanten på den sidste oxer falde til jorden. Ikke desto mindre fejrede O'Connor sin bronzemedalje hele vejen ud af banen.   Den schweiziske guldmedaljør var suveræn i dagens to runder og den 11-årige vallak Nino des Buissonets (SF e. Kannan/Narcos II) så på intet tidspunkt mærket ud trods en hård uge i London med mange dages springning på de største baner i verden.   30-årige Steve Guerdat har haft et fantastisk år på hans 11-årige vallak. Allerede i foråret viste Guerdat og Nino tegn på stort potentiale da de red sig ind på 2. pladsen i World Cup finalen. Flere sejre og topplaceringer i 3-, 4- og 5-stjernede grand prix-klasser kan ekvipagen også skrive på sit cv over det seneste år.   Briternes Nick Skelton og Big Star (KWPN e. Quick Star/Nimmerdor) måtte tage til takke med en delt 5. plads foran et skuffet, men opmuntrende publikum, der hyldede Skelton fra banen efter et nedslag i 2. runde. Nick Skelton og den blot 9-årige hingst Big Star, havde ellers lignet favoritter hele mesterskabet igennem, men den ene fejl de to lavede over hele konkurrencen, skulle lige være i den ene klasse, hvor det talt til den individuelle stilling. Skelton delte 5. pladsen med sin landsmand Scott Brash på Hello Sanctos (Quasimodo van de Molendreef/Nabab de Reve) og mexicanske Alberto Michan på Rosalia la Silla (Holst. e. Cassini I/Contender).   Saudiarabiske Kamal Bahamdan og den fantastisk springende Noblesse des Tess (SF e. Cumano/Irak E) sluttede på 4. pladsen.   Foto: OL-guldvinder og World Cup 2. placerede Steve Guerdat og Nino des Buissonets, her ved World Cup finalen 2012. Arkivfoto: JP-Photo.dk  