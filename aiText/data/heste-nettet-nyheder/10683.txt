Ragazzo aflivet
2014-04-24T09:05:06
  Den 24-årige avlshingst Ragazzo er blevet aflivet som følge af en skade han havde pådraget sig i stalden i sit hjem i England   Ragazzo var efter Ramiro-sønnen Raphael trukket på hoppen Pirola, der var helsøster til hingstene Pik Bube I og Pik Bube II og dertil mor til hingsten Donnerschlag (e. Donnerhall). Ragazzo var godkendt i en lang række lande og prominente forbund herunder Hannover, Holstein, Oldenburg, Westfalen, KWPN, Belgien, Frankrig , Schweiz, Sverige, Danmark, Australien og England.   Hingsten var den samlede vinder af materialprøven i Neustadt/Dosse i 1994 hvor han sluttede med det andetbedste dressurresultat på 133.1 point og det 6.bedste resultat i springning med 115.3 point. Han blev sidenhen startet op til Intermediaire I og uddannet til Grand Prix niveau.   Hans dobbelttalent kommer til udtryk i hans afkom hvor der er afkom i den internationale sport i både spring og dressur. Hans mest betydningfulde dressurafkom er at finde i den danske avl med Lisbet Seierskildes Jonstrupgårdens Raneur (mf. Schwadroneur), der har været en del af det danske landshold i en årrække, som flagskib, samt Barbados Melody (mf. May Sherif), der blev uddannet til Grand Prix af Thomas Sigtenbjerggård og siden solgt til og konkurreret af svenske Peter Markne.      Jonstrupgårdens Raneur og Lisbet Seierskilde på vej mod sejren i det danske mesterskab i dressur for senioerer i 2011 (Foto: JP-foto.dk)  