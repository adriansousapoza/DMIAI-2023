Danske ryttere helt til tops ved Riders Cup i Tybjerg
2012-09-03T20:41:49
Søndagen var Riders Cups store finaledag, og de danske ryttere var ikke sådan at bide skeer med. Til trods for markant udenlandsk konkurrence lykkedes det de danske ryttere at få Dannebrog til tops i både Youngster, Small og Medium Tour Finalen.Riders Cup-rytter vinder af den store Horse House Cup Finale Igennem hele året har Riders Cup-rytteren Louise Serwin på sin hest Soleil vist super god og stabil form med topplaceringer ved hvert eneste kvalifikationsstævne. Denne stil fortsatte den talentfulde unge rytter også ved selve finaleklasserne der er blevet afviklet ifm. stævnet her i weekenden.  Allerede i lørdagens indledende klasse satte Louise og 'Sol' alle de andre konkurrenter til vægs da de vandt klassen med fin margen ned til nr. 2. Og søndag kunne ekvipagen så gentage successen fra dagen før og gik endnu en gang helt i front og tog sejren af den samlede Horse House Cup-finale med et fejlridt og hurtigt ridt i overlegen stil. Louise Serwin har de sidste 7 år arbejdet som rytter for en af arrangørerne bag Riders Cup stævnerne, Peter Enemark, og dette samarbejde har altså nu båret frugt med den flotte sejr her i weekenden.Dansk sejr i lilleturs finalen Til trods for et 41 mand stort felt med stærk udenlandsk deltagelse var der dansk dominans i finalen i Lille Tur hvor 1. og 2. pladsen gik til Danmark: Maria Nørheden Johansen sejrede på sin velspringende Tops Taloubet t mens Susanne Vestergren Koch Nielsen på en veloplagt Golden Bouncer red sig ind på andenpladsen. Som nr. 3 kom Maren Smedhaug fra Norge på Idefix.Kasper H. Hansen og Silver sejrer i Medium Tour finalen Knap hundrede ryttere var til start i Medium Tour finalen, så der skulle virkelig kæmpes hvis man skulle gøre sig håb om en topplacering i denne klasse. Og kæmpet det blev der - måske også fordi dette var en af de klasser ved stævnet med de allerstørste præmier. I kampen om placeringerne blev det danske Kasper H. Hansen der trak det længeste strå. Kasper red en forrygende omspringning på en veloplagt Silver og parret krydsede mållinjen fejlfrit i tiden 40,16 hvilket var nok til at sikre ham en overlegen sejr i klassen. Blandt de mange fine præmier kunne Kasper bl.a. indkassere en uges ski-ophold i Østrig i en luksuslejlighed med plads til 7 personer fra AlpenTravel. På andenpladsen kom norske Therese S. Henriksen på Emontio van't Beugelhof der red fejlfrit i omspringningen i tiden 41,97 sek og hun blev fulgt godt til dørs af endnu en rutineret dansker - nemlig den tidligere Danmarksmester Christian Schou på Lertevang's Coleir, som også leverede et fejlfrit ridt i tiden 42,56 hvilket rakte til en 3. plads i det store felt. Dannebrog også til tops i Youngster Finalen I søndagens Youngster Finale sejrede danske Karen Rohde på Valentino efter en meget overbevisende tur. På andenpladsen kom svenske Emma Emanuelsson på Hansa Kredit Obelix og så havde endnu en dansker fundet vej til top 3 idet Sarah Møller Pedersen på en særdeles velspringende Wendy's Boy besatte 3. pladsen. Rolex Grand Prix satte punktum for Riders Cup med 2 danskere placeret i top 10 Efter to forrygende uger med masser af flot ridning fra det store internationale felt af ryttere, satte Rolex Grand Prix søndag eftermiddag punktum for et par vellykkede stævner. 61 ryttere havde sat hinanden stævne i denne klasse, hvor der bl.a. blev redet om eftertragtede point til verdensranglisten. 16 ryttere gik videre til omspringningen som skulle afgøre topplaceringerne og fordelingen af ranglistepointene. Og Rolex Grand Prix'en blev i den grad noget af en gyser, hvor Dannebrog endnu en gang var meget tæt på at ryge til tops. Det endte dog med at Svenske Jonas Rinne på La Belle løb af med sejren i med et fejlfrit ridt i omspringningen i tiden 47,77 sekunder. Han fik kamp til stregen af danske Søren Knudsen, som pustede ham i nakken med et fejlfrit ridt på unge Harry-K i tiden 47,93, hvilket bragte ham ind på en fornem 2. plads. På 3. pladsen var der endnu en svensker at finde, idet Mariano Maggi på Easy Contact Humlan red fejlfrit rundt på Andreas Holmanns udfordrende bane i tiden 50,95 sekunder. Endnu en svensker red sig ind på 4. pladsen der blev besat af Jorgen Larsson på Agathon S i tiden 51,28. Kun få hundrededele efter fulgte danske Marie Moesgaard på Corland Dane Dalgaard på 5. pladsen - ekvipagen leverede et fejlfrit ridt i tiden 51,98 sekunder og resultatet understregede den fine form som ekvipagen udviser i øjeblikket. Norske Tony Andre Hansen på Quartel du Mazes sluttede som nr. 6 i klassen med et fejlfrit ridt i omspringningen i tiden 52,88 sekunder.  Vinder af Rolex Grand Prix Jonas Rinne. Foto: Jean-Luc Morbelli PhotographyOgså underholdningen var i top til Riders Cup I løbet af de sidste 2 uger er der blevet tid til mere end heste. Der har været masser af fest, hygge og socialt samvær hver eneste aften - og ikke mindst fredagens store middag krydret med underholdende indslag fik smilene frem hos de mere end 200 gæster. Den berømte Erna Iversen fra Kokkedal Ponyrideskole havde nemlig sendt sin næsten lige så kendte lillesøster, Ella Iversen der behændigt nok residerer i Næstved, afsted til festen og det gik ikke stille for sig! Der blev uddelt kærlige klap med pisken til de gæster der efter Ellas mening ikke var helt oppe på dupperne, og atter andre fik lov til mere eller mindre frivilligt at være en del af Ellas nøje planlagte show til stor morskab for resten af selskabet!  Ejeren af stedet hvor Riders Cup-stævnerne afholdes, Glen Nielsen, i selskab med en meget fyrig Ella Iversen (der til dagligt i øvrigt huserer i Diba bank under pseudonumet Carl Henrik Paulsen). Foto: Jean-Luc Morbelli Photography  Riders Cup-teamet siger tak for i år og på gensyn næste år. Foto: Jean-Luc Morbelli Photography