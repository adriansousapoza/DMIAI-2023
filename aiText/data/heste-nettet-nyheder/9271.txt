OL-guld til engelsk komet
2012-08-09T19:35:39
Det blev som forventet guld til engelske Charlotte Dujardin og den yderst velgående Valegro, der i Grand Prix kür opnåede hele 90,089 %. Sølvmedaljen gik til Adelinde Cornelissen på Parzival fra Holland, der opnåede 88,196 %, mens Laura Bechtolsheimer og Mistral Højris også fra England fik bronze med 84,339 %. Bedste dansker blev Nathalie zu Sayn-Wittgenstein på Digby, der leverede en fantastisk flot kür, der blev bedømt til 79,089 %, hvilket rakte til en placering som nummer 12.    Høj kvalitet ved OL 18 ryttere var til start i dagens Grand Prix Kür ved OL i London, der også var den sidste ridesportsklasse ved dette års OL. Kvaliteten var særdeles høj, hvilket de høje pointsummer også vidner om. Den engelske dressurkomet Charlotte Dujardin på den sorte Valegro dansede sig til guldmedaljen, mens Adelinde Cornelissen og Parzival måtte se sig hensat til 2. pladsen og sølvmedaljen. Bronzemedaljen gik også til England, nemlig Laura Bechtolsheimer og den danske varmblodsvallak Mistral Højris.   Kür med flotte detaljer Til musik af Phil Collins leverede OL-debutanten Anna Kasprzak og Donnperignon en fantastisk flot kür, der startede med en galoppirouette på midterlinjen efterfulgt af 1'er changementer og direkte ind i en ny flot galoppirouette. Passagen var igen i dag udtryksfuld med et stort løft, og ekvipagen viste flotte 2'er changementer på volte, for derefter at gå direkte ind i 1'er changementer. Alt i alt en rigtig flot kür, hvor der kun var en lille fejl ud af en galoppirouette, hvor Donnperignon faldt i trav. Dommerne bedømte küren til 76,446 %, hvilket placerede parret som nummer 18. "Jeg er rigtig godt tilfreds. Det er en ny kür, og vi kom desværre foran musikken i starten af programmet, og faldt i trav efter den sidste galoppirouette. Ellers kørte det rigtig fint, og Pepe var godt med. At ride ved OL og komme helt til finalen har været helt fantastisk - vi har nået vores mål, og jeg vil gå benhårdt efter at komme til OL igen. Nu skal vi dog begge have en tiltrængt ferie, og så skal vi i gang igen. Forhåbentlig er vi klar til World Cup'en i Odense til oktober", fortæller Anna Kasprzak.   Fantastisk kür af Nathalie zu Sayn-Wittgenstein Det var en imponerende kür Nathalie zu Sayn-Wittgenstein og Digby viste på banen i Greenwich Park i dag. Kürprogrammet, der er nyt, og som ekvipagen kun har redet ved et enkelt stævne tidligere, viste alle Digby's kvaliteter frem, såsom fantastiske dobbelt galoppirouetter, super passage og piaff samt overgange. Desværre blev det til lidt småfejl i seriechangementerne i et ellers fantastisk program, der blev belønnet med 79,089 %, og en 12. plads.  "Jeg er generelt meget tilfreds med Digby i dag. Desværre bliver det igen til nogle småfejl i seriechangementerne, og hvorfor det sker, kan jeg ikke hel t sige, men sådan er det engang i mellem. Kulissen, vi har redet i, er så fantastisk, jeg har aldrig før prøvet at ride under sådanne forhold, og jeg har efterhånden været med mange år, det har været en helt unik oplevelse. Niveauet ved dette OL har også været højere end nogensinde før, som man kan se på pointsummerne, og det fortæller, hvilket verdensklasse niveau dressurridning er på i øjeblikket", udtaler Nathalie zu Sayn-Wittgenstein.   Kilde: DRF  Nathalie zu Sayn-Wittgenstein og Digby (Arkivfoto: JP-Photo)