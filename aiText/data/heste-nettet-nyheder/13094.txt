Frankrig vinder Nations Cup på hjemmebane!
2017-05-12T23:29:59
Selvom franskmændene var uden deres 4. mand i dagens CSIO5* FEI Nations Cup præsenteret af Longines, var det ikke nok til at stoppe franskmændene fra at tage sejren på hjemmebane i La Baule. Dog skulle der en omspringning til at fordele vinderen af 2. afdeling i 1. division i Europa. Det var vores naboer Sverige, som Frankrig mødte i en omspringning. Det blev Kevin Staut og Peder Fredricson, som mødtes i en omspringning, hvor Kevin Staut trak det længste strå. Det gav selvfølgelig stor glæde hos det franske publikum, og det medførte en nærmest elektrisk atmosfære i La Baule.   Efter første runde, var Sverige i føring med 0 fejl, efter at det lykkedes Peder Fredricson på H&M Christian K, Malin Baryard-Johnsson med H&M Cue Channa 42 samt Henrik von Eckermann på Copperphild alle red fejlfrit. Holdet kunne dermed fratrække det dårligste resultat, som Angelie von Essen stod for med 5 fejl.   Kun 2 fejl efter kom Belgien (som i øvrigt ikke er en del af 1. division i Europa i år, men stadig var til start i La Baule), og værterne fulgte lige efter med i alt 4 fejl. De 4 fejl blev leveret af Cedric Angot og både Kevin Staut og Penelope Leprevost var fejlfrie. Frankrig var nødt til at fratrække deres 4. mand Roger Yves Bost med Sangria du Coty, efter parret fik et dramatisk styrt i 1. runde. I lighed med Zürich tidligere i år, valgte Sangria at sætte af på kun et galopspring mellem 1. og 2. element i trekombinationen, i stedet for de beregnede to galopspring. Det betød at de bragede igennem lodretten i midten af trekombinationen, og det medførte at Sangria ikke kunne holde sin balance og at parret i sidste ende styrtede. Heldigvis slap de begge med skrækken, og kunne gå ud af banen. Men som forventet, valgte Roger Yves Bost ikke at ride 2. runde, hvilket betød at samtlige resultater i 2. runde ville være afgørende for franskmændene.   På vej ind i 2. runde som hold nr. 5 kom Irland. De kom rigtigt godt igennem anden runde, efter at Shane Breen med Golden Hawk lykkedes at ride fejlfrit i begge runder, samt at den unge og talentfulde Michael Duffy med Belcanto Z i første runde havde 1 tidsfejl og i 2. runde fik en fod i vandet. Over de to runder sluttede irlænderne med i alt 14 fejl, hvilket gjorde de endte på en 3. plads og 2 pladser højere end på vej ind i anden runde.   Modsat gik det Belgien, da de ikke kunne holde deres flotte momentum. Ikke en eneste rytter red fejlfrit i anden runde, og de endte på en 5. plads lige bag Schweiz, der sluttede på en 4. plads.   Overraskende var det Holland - der var sidste års vindere i La Baule - der sluttede på 8. pladsen med i alt 31 fejl. Tyskland endte på 7. pladsen, med samlet antal fejl på 29. Det var overraskende, eftersom Tyskland for et par uger siden vandt i Lummen, og for begge hold var det særligt skuffende, da de havde valgt La Baule til at være et af de stævner, hvor pointene skulle tælle i det samlede resultat for Nations Cup 1. division.   Det betyder, at det i sidste ende var en kamp mellem værterne og Sverige. Franske Cedric Angot åbnede 2. runde med Saxo de La Cour, og som så mange andre, drillede lodretten, som fulgte efter vandgraven. På den linje skete det for mange, at hestene ikke nåede at komme tilbage til rytteren i tide, og derfor kom for tæt på lodretten og den dermed faldt. Så da svenske Peder Fredricson efterfølgende red fejlfrit, så det ikke længere så godt ud for franskmændene. Men det lykkedes den rutinerede Kevin Staut at holde nerverne i ro, og til publikums store begejstring at ride fejlfrit og dermed havde redet fejlfrit i begge runder. Modsat gjaldt det for svenske Malin Baryard-Johnsson, da hun ikke lykkedes med at ride endnu en fejlfri runde, efter at lodretten efter vandgraven også faldt for hende. Da den svenske holdkammerat Angelie von Essen rev lodretten i midten af trekombinationen, begyndte det at se ens ud for Sverige og Frankrig. Det betød, at da sidste rytter for begge hold manglede, var der kun en bom mellem dem. Hvis Penelope Leprevost kunne ride fejlfrit, ville hun lægge maksimalt pres på Henrik von Eckermann, som var den sidste på banen for Frankrig. Så skulle Henrik nemlig ride nul, hvis han ville sikre Sverige sejren. En bom eller flere ville sikre Sverige en omspringning mod Frankrig.   Da det lykkedes Penelope at ride fejlfrit på Flora de Mariposa, var presset lagt. Da spring nr. 9 faldt for Henrik samt lodretten efter vandgraven, kunne publikum ikke styre sig - en omspringning var sikret!   Da Kevin Staut er en af Frankrigs mest rutinerede ryttere, var der lagt op til en meget spændende omspringning mod Peder Fredricson. Kevin satte afsted i et højt tempo fra begyndelsen, og allerede til omspringningens 2. spring tog han et meget snævert sving, hvorefter han fortsatte fejlfrit rundt på resten af banen. Det var dog ikke helt uden held, da bommene på de to sidste spring raslede i holderne, men de blev liggende. Peder Fredricson fik to bomme i omspringningen, på den endnu urutinerede på dette niveau H&M Christian K. Det betød at til publikums store glæde, så havde Frankrig trukket sig sejrsridt ud af CSIO5* Nations Cup i La Baule!   Resultatlisten kan ses HER.    Kevin Staut. jp-photo.dk   Kilde: worldofshowjumping.com