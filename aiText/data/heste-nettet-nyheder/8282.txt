Hollandsk dyrlæge til dansk workshop.
2011-11-27T12:17:40
I oktober måned på ISES-konferencen, præsenterede den hollandske dyrlæge og indehaver af firmaet Centaur Trainology, Menke Steenbergen, en helt ny tøjletryksmåler. Via en lille boks med farvede lamper, sat på hestens nakkestykke, giver den rytteren live informationer fra tøjlen under ridningen.  "Mange ryttere oplever skævheder når de rider, enten fra dem selv, hestens krop eller en kombination af begge dele. Med vores måler får rytteren helt præcis feedback til at vide om hesten er helt lige med ens kontakt på begge tøjler. I sideførende øvelser får rytteren gode informationer hvis der er for store skævheder og uregelmæssigheder, ligesom man som rytter kan blive mere opmærksom på om man har en hånd der er svagere/stærkere end den anden." forklarer Menke Steenbergen.  Mandag d. 28 november kommer Menke til Danmark, hvor hun skal være med på "Blød Hestemund workshop" med dyrlæge Christina Suntum Sørensen fra hestemund.dk og Susan Kjærgård. Workshop'en afholdes hos Blue Berry Hill og alle deltagerne får mulighed for at ride med måleren og dermed optimere deres kontakt på begge tøjler. Mandag formiddag holder Menke foredrag, og derefter er der ridning og undervisning i hallen med måleren på.  "Vi er super glade for at få Menke med på vores workshop" udtaler Christina Suntum. Der er så mange informationer om vores hest og træningen gemt i bidkontakten, og det bliver helt fantastisk at kunne se liveinformationer med det samme rytteren påvirker tøjlen", slutter hun.  "Som underviser kan jeg nogle gange blive i tvivl om hvorvidt elevens krop i virkeligheden får udført præcist det jeg sigter efter, så jeg glæder mig helt utroligt til at kunne undervise og samtidig se på de lysende knapper på hesten, præcis hvilken tøjle der påvirkes med hvor meget eller hvor lidt kraft gennem lektionen. Jeg tror, jeg bliver overrasket over hvor meget mere der er for os at lære om tøjlekontakten og hestens reaktioner på biddet" runder Susan Kjærgård af.     Læs mere:www.hestemund.dkwww.blueberryhill.dkwww.centaurtrainology.com   Få mere info om workshop'en her