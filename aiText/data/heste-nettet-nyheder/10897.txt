UVM, 6 års indledende runde: Hollænderne var uovervindelige 
2014-08-08T14:05:29
 Jan Møller Christensen og Rossetti (JP-Photo) Selvom hollænderne var uovervindelige på de tre første placeringer, lykkedes det danske Jan Møller Christensen og Rossetti at indtage fjerdepladsen bl.a. med 9,2 for trav.   De blev tre Vivaldi-sønner, alle kåret i KWPN, der lagde sig på top placeringerne i dagens indledende 6 års runde ved Verdensmesterskaberne for ungheste i Verden, Tyskland.   Dagens vinder blev Dream Boy e. Vibaldi/Ferro, redet af Gerdine Maree, med et samlet resultat på 8,84. Hingsten viste en dejlig smidig trav med god aktion i både for og bagben, som også blev belønnet med 8,7. Galoppen var hingstens højdepunkt, der også indkasserede et rent 9,5.  Dream Boy (JP-Photo)   Andenpladsen gik til Dancer Forever e. Vivaldi/Tango med 8,82. Her blev både hestens trav og galop honoreret med skyhøje 9,2.  Dancer Forever (JP-Photo)   Desperado e. Vivaldi/Havidoff og Emmelie Scholtens red sig ind på tredjepladsen med 8,76. Desperado besidder en enorm skulderfrihed, og fremvises derfor med en enorm forbensbevægelse, der ikke helt matcher aktiviteten bagfra. For traven fik Desperado 8,8, mens galoppen kom op på 9,5.  Desperado (JP-Photo)   Jan Møller Christensen red et virkelig flot og flydende program til en samlet score på 8,7, hvor Rossetti blev fremvist i en flot form og fremstod smidig og velredet. Traven blev vist med god aktion i både for og bagben, med godt afskub og smidig overlinje, hvilket også blev belønnet med 9,2.   Stine Døssing og Lehmanns Lilo e. De Noir/Midt-West Ibi-Light red også et pænt og flydende program, hvor guldmedaljehoppens 3 solide gangarter blev belønnet med 8 for trav og 8,5 for skridt og galop.  Stine Døssing og Lehmanns Lilo (JP-Photo)   Allan Grøn og Zick Flower e. Blue Hors Zack/Blue Hors Romanov red også et flot program, dog med en lille misforståelse, hvor Zick Flower sprang i galop da Allan Grøn gav signal til sidetravers. Derudover blev Zick Flower noget spændt i skridten og skridtkarakteren på 5,9 trak dermed det samlede resultat ned på 7,96. For Zick Flowers dejlige travbevægelse høstede ekvipagen 9,3.   Maria Anita Andersen og Svalegårds Hottie e. Hotline/De Noir var første dansker på banen. Desværre blev sølvmedaljehoppen lidt spændt på omgivelserne i dag, hvilket kostede lidt i det samlede indtryk. Hotties store og elegante trav lod heller ikke til at imponere dommerne i år, hvormed det kun blev 7,7 i trav. I alt blev resultatet 7,76 for ekvipagen.   De 12 bedste i dagens indledende runde er direkte kvalificeret til finalen på søndag, mens resten skal en tur igennem trøstefinalen i morgen. Jan Christensen og Rossetti har med deres fjerdeplads redet sig direkte ind i søndagens finale, men de øvrige tre danske ryttere skal ride igen i morgen, hvor klassen starter kl. 9.   Resultat