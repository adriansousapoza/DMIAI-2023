Forslag klart til ændring af hesteloven
2016-11-02T12:05:43
Så er der kommet forslag til ændring af lov om hold af heste! Den gældende lov om hold af heste - også kaldet hesteloven - har med tiden været et diskussionsemne, som er genopstået fra tid til anden. Især har dele af loven været under beskyldt for ikke at højne hestevelfærden samtidig med at det har været en uforholdsmæssig stor udgift at skulle etablere ændringerne i stalde der er opført for mange år siden. Det har medført risiko for, at mange tilbud til unge kunne forsvinde, hvis ikke rideskoler mv. kunne finde pengene til at lave ændringerne. Der blev i sommer fremlagt ændringer til lov om hold af heste, hvor ændringerne blev sendt i høring.  Der blev modtaget høringssvar fra: Claus Koskelin, Dansk Arbejdsgiverforening, Dansk Metal, Arbejdsgiverne - Beslagsmede og Håndværksrådet, Datatilsynet, Det Dyreetiske Råd, Det Veterinære Sundhedsråd, Dyrefondet, Dyrenes Beskyttelse, Forum for Hestevelfærd (p.v.a. Den Danske Dyrlægeforening, Hestens Værn, Dansk Ride Forbund, Dansk Galop, Dansk Travsports Centralforbund, Dansk Varmblod, Dansk Islandshesteforening, Landsudvalget for Heste/SEGES), Hestens Værn, Landbrug & Fødevarer og Tinglev Rideklub. Forslaget gennemgås her trinvist.Opbinding Den første ændring ligger i § 5, hvor der med forslaget indsættes en ny stk. 4 med ordlyden:"Stk. 4. Heste, der gruppeopstaldes hele døgnet, og som har lært at stå bundet uden tilsyn, kan ud over bestemmelsen i stk. 3 én gang i døgnet opbindes i op til 5 timer, hvis opbinding ud over 2 timer er nødvendig af sikkerhedsmæssige hensyn mv." Denne ændring kommer på baggrund af Tinglev Rideklub, som har set et behov for ændring af denne regel, så rideskolehestene (der ellers går i løsdrift), kan stå bundet i undervisningstiden pga. børnenes sikkerhed men også den praktiske håndtering, da det nemt kan komme til at overstige 2 timer.Loftshøjde Den meget omdiskuterede loftshøjde i staldene, kommer der også ændringer til. Det stod før i § 6, og ordlyden af § 6 bliver således:"§ 6. Loftshøjden i stalden skal være mindst hestens stangmål plus 75 cm i frihøjde over eventuel strøelse. For en hest med et stangmål på 1,85 m og derover kan loftshøjden dog være 2,60 m i frihøjde over eventuel strøelse. Stk. 2. Kravet i stk. 1 kan fraviges i op til 15 pct. af stalden, hvor loftshøjden er lavere på grund af spærfødder, tværgående bjælker eller lignende konstruktioner, forudsat at hesten ikke derved kan komme til skade eller udsættes for væsentlig ulempe. Arealet med lavere loftshøjde, som beskrevet i 1. pkt., må ikke overstige 15 pct. af den enkelte hests minimumsgulvareal, jf. §§ 7-9. Stk. 3. Kravet i stk. 1 kan fraviges i op til 30 pct. af en stald med taghældning, forudsat at fravigelsen skyldes taghældningen, og der ikke er spærfødder, tværgående bjælker eller lignende konstruktioner, der begrunder en fravigelse, jf. stk. 2. Det er en forudsætning for fravigelse af kravet til loftshøjde i stk. 1, at hesten ikke derved kan komme til skade eller udsættes for væsentlig ulempe. Arealet med lavereloftshøjde, som beskrevet i 1. pkt., må ikke overstige 30 pct. af den enkelte hests minimumsgulvareal, jf. §§ 7-9. Stk. 4. Uanset bestemmelserne i stk. 1-3 må loftshøjden i stalden ikke være lavere end 2,10 m i frihøjde over eventuel strøelse." Det betyder, at der er tale om en lempelse ift. de nugældende regler. Miljø- og Fødevarministeret udtaler, at hvornår der er tale om væsentlig ulempe eller skade for hesten afhænger af den enkelte staldkonstruktion, hvorfor det ikke er muligt at konkretisere det yderligere end ovenfor beskrevet.Boksstørrelser, lys og indeklimaet i stalden Forslaget indeholder også ændring af minimumsboksstørrelserne i de nugældende regler hhv. § 7 og § 9. Der foreslås at der i § 7 ændrings fra (2,0 x hestens stangmål)2 til (1,7 x hestens stangmål)2, hvilket gør at arealerne i boksene må være mindre, og at en standardboks 3*3 nu passer til langt størstedelen af hestene. Det betyder i praksis at en hest skal være lige under 177 cm i stang, for at den stadig må stå i en 3*3 boks. I § 9 ændres ordlyden i stk. 2 og 3:"Stk. 2. Gulvarealet i folingsboksen skal være mindst (2,0 x hoppens stangmål)2, og den korteste side af boksen skal være mindst 1,7 x hoppens stangmål. Stk. 3. Når hoppe og føl er på stald, skal de indtil tidspunktet for fravænning, dog maksimalt 6 måneder, opholde sig i folingsboksen eller en boks af tilsvarende størrelse, jf. stk. 2. Dette gælder dog ikke, hvis hoppe og føl opstaldes efter reglerne om gruppeopstaldning, jf. § 8." Det betyder i praksis, at hvis hoppen er under 174 cm i stang, så må den stadig ved foling eller med føl ved siden opholde sig i boksstørrelsen 3*4 boks, som har været standardboksen til foling og mens føllet står ved hoppens side i mange år. Så stilles der også forslag om ændring af ordlyden i § 13."§ 13. Luftcirkulation, støvindhold, temperatur, relativ luftfugtighed og koncentration af luftarter skal holdes på et niveau, som ikke er skadeligt for hestene. Stalden skal have mekanisk eller naturlig ventilation, som sikrer et tilstrækkeligt luftskifte." I § 14 er der tale om nogle væsentlige ændringer. I de nugældende regler, er der krav om at der er tilstrækkeligt naturligt lys, og for at det er sikret skal der være naturligt lysindfald med vinduer mv. skal være på mindst 7 % af staldens gulvareal. Dette bliver fjernet helt, og bestemmelsen kommer i stedet til at lyde:"§ 14. Der skal være tilstrækkeligt naturligt lys i stalden, om nødvendigt suppleret med kunstigt lys, til at opfylde hestes adfærdsmæssige og fysiologiske behov. Stk. 2. Stalden skal indrettes således, at følgende krav er opfyldt: 1) Belysningen skal være jævnt fordelt således, at hestene kan se hinanden og få et visuelt overblik over deres omgivelser. 2) Det skal tilstræbes, at belysningen følger en døgnrytme, dog skal der altid sikres passende sammenhængende perioder med lys og mørke. 3) Der skal være kunstig belysning af tilstrækkelig styrke til, at hestene til enhver tid kan tilses. Lyskilderne skal placeres således, at de ikke medfører ulempe for hestene."Fold I § 16 ændres der en lille smule. I stk. 1 tilføjes at folden skal være af minimumsstørrelsen, samt i stk. 2 at det er pr. døgn at en fold ikke må benyttes af mere end 20 heste, og altså forstået således at man gerne må have mere end 20 heste på samme fold, så længe folden er stor nok. Yderligere indsættes der som stk. 4: "Stk. 4. Miljø- og fødevareministeren kan fastsætte regler om, at kravet i stk. 2 kan fraviges for bestemte typer af heste, eller hvor veterinære hensyn eller hensyn til hestens adfærd tilsiger det." Det fastholdes i § 17 stk. 1 at hestene skal være ude mindst 2 timer om dagen 5 dage om ugen enten ved motion eller fri bevægelse på fold. Men nugældende stk. 2 og 3 ophæves og i stedet indsættes:"Stk. 2. Når plage fra 1 til 2 år gamle er på fold, skal de på fold sammen med artsfæller. Stk. 3. Føl og plage skal, indtil de er 1 år gamle, på fold sammen med artsfæller mindst 2 timer 5 dage om ugen. Dette kan dog fraviges i kortere perioder med træning. Stk. 4. Stk. 1-3 kan fraviges, hvis veterinære eller ekstreme vejrmæssige forhold taler afgørende herfor." Lovforslaget vil blive 1. behandlet d. 11. november.Det er muligt at se notat om høringssvar her.Det er muligt at se forslag til lov om ændring af lov om hold af heste her.Den gældende lov om hold af heste (hesteloven) kan ses her. 