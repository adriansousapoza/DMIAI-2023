Kæmpeoverraskelse i Oaks 
2012-09-03T14:38:42
Den store favorit i Dansk Oaks på Klampenborg Galopbane, Summertime, blev sensationelt besejret. Tina Mortensen fra Fyn fik søndag eftermiddag sin første klassiske sejr, da Victoria Nguyen vandt hoppernes fornemmeste løb, Dansk Oaks, og 150.000 kroner i førstepræmie. »Det er så stort det her. Jeg har hele tiden troet på hesten, men det har taget hende utroligt lang tid at blive voksen. Hendes mor vandt Oaks, så selvfølgelig kunne hun også. Derfor har jeg hele tiden måttet forsikre ejerne om, at hun var værd at vente på, så det er så fedt, at hun vinder i dag,« sagde en tydeligt rørt Tina Mortensen lige efter sejren, der rystede så meget på hænderne, at hun knapt kunne holde på vinderbuketten.Reserven trådte til Den evnerige hoppe skulle have været redet af staldjockey Marc Stott, men han kunne ikke ride vægten, og så trådte den svenske jockey Per-Anders Gråberg til. »Det er altid dejligt at få sådan et ekstra ridt. Hun løb meget grønt, så jeg tror helt klart, der er udvikling i hende, og hun kan blive endnu bedre,« sagde Per-Anders Gråberg. Også på andenpladsen var der en overraskelse, nemlig Madame Jane, som bliver trænet af danske Ole Larsen, der bor i Sverige. Favoritten Summertime blev tredje, og jockey Manuel Martinez forklarede, at hun ikke brød sig om den lette bane, men ville have haft bedre af en blødere bane.   Af Hestesportens Medier  Indvendige Victoria Nguyen vinder foran Summertime i midten og udvendige Madame Jane. Foto: US Photo.  Træner Tina Mortensen, Victoria Nguyen og jockey Per-Anders Gråberg. Foto: US Photo.