Tre år mere med ECCO Cup
2011-12-11T14:00:02
De bedste unge danske dressurryttere kan se frem til endnu tre år med den populære turnering ECCO Cup. ECCO Sko A/S og Dansk Ride Forbund har netop indgået en ny treårig sponsoraftale om turneringen, som dermed er sikret i 2012, 2013 og 2014. Aftalen blev meget passende underskrevet ved finalerne i ECCO Cup 2011, der bliver afviklet på Middelfart Ridecenter den 10. - 11. december.   ECCO Sko A/S støtter talentudviklingen frem til 2014 Med en ny treårig sponsoraftale med ECCO Sko A/S er et særdeles vigtigt led i talentudviklingen inden for dansk dressur sikret. ECCO Cuppen har eksisteret siden 2004, og størstedelen af de pony-, junior- og ungryttere, der sikrede Danmark 9 medaljer ved sommerens europamesterskaber, har deltaget i ECCO Cuppen gennem deres ridemæssige udvikling.   Kontinuitet skal sikre den positive udvikling "Hos ECCO er vi stolte over, at kunne indgå i et treårigt samarbejde med Dansk Ride Forbund omkring ECCO Cuppen. Udviklingen og støtten til unge mennesker har altid ligget os på sinde. Derfor ønsker vi, at sikre en kontinuitet omkring den udvikling turneringen har gennemgået, således at vi fremadrettet kan skabe de bedste rammer og betingelser for de mange talenter dressursporten råder over. Endvidere håber vi, at den langsigtede aftale vil få flere unge mennesker til at tilvælge sporten" siger Morten Lauge Jensen, leder af ECCOs marketingudvikling.   ECCO Cup - uundværlig for dansk dressur "Uden ECCO Cuppen havde dansk dressur ikke været, hvor vi er i dag. Dansk Ride Forbund har de seneste år kørt et målrettet talentudviklingsforløb i dressuren, og her har ECCO Cuppen været et vigtigt led, idet den byder på et kontinuerligt stævneforløb i takt med rytternes udvikling. Og at talentarbejdet virker, er sommerens medaljehøst fra de unge et tydeligt bevis på. Derfor er det dejligt og vigtigt, at ECCO Sko A/S har sagt ja til at samarbejde om cuppen endnu tre år", siger Ulf Helgstrand, formand i Dansk Ride Forbund.   ECCO Cup - for talentudviklingens skyld Formålet med ECCO Cup er at fremme den danske dressurelite inden for dressursporten, så ekvipagerne kan dygtiggøre sig mod internationalt niveau. ECCO Cup'en strækker sig fra kat. II-ponyer til U25 Grand Prix, hvilket skal sikre en rød tråd i de unge talenters karriere. Med en præmiesum på over 160.000 kr. er ECCO Cup Danmarks største ridesportsturnering. ECCO Cup rides årligt over tre kvalifikationsrunder og en finale.   Kilde: DRF  