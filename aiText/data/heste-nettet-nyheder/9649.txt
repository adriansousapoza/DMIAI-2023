Han kan vinde en ny guldbarre
2012-12-18T20:33:16
En guldbarre til en værdi af en kvart million kroner er i spil for ti travkuske. Det gælder sæsonens Golden Cup-finalen på onsdag i Lunden. Aalborg-træner Flemming Jensen kan for andet år i træk vinde 'guldbarreløbet'. GOLDEN CUP-finale: Det er langt fra kutyme, at danske travkuske kæmper om en kontant førstepræmie på en kvart million kroner. Normalt er det hesteejerne, der skyder papegøjen, men Golden Cup-finalen er kuskenes helt store chance for at vinde stort. 19. december er ti meget dygtige og meget opsatte travkuske klar til nok en Golden Cup-finale, og med til at forsvare sin sejr for et år siden er en af dansk travsports bedste, Flemming Jensen. »Jeg synes godt, at man kan være glad og stolt over, at man igen er kvalificeret til så stort et opgør. Løbet i sig selv er jo et helt almindeligt travløb med helt almindelige heste, men det er jo præmien til kusken, der alligevel gør løbet usædvanligt,« siger Flemming Jensen. Med mange store sejre på sit CV som professionel travtræner og travkusk tager han på forhånd intet for givet i kampen om guldbarren til en værdi af 250.000 kroner. »Man skal selvfølgelig aldrig føle sig slået på forhånd, men der er jo noget, der hedder, at man ikke skal sælge skindet, før bjørnen er skudt. Jeg tror, at jeg tager tingene i den rækkefølge,« siger en snusfornuftig Flemming Jensen.Af Hestesportens Medier  Flemming Jensen med sin guldbarre efter Golden Cup-sejren i 2011. Foto: US Photo.