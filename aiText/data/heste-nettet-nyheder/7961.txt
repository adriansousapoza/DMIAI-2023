Skivekusk vandt NM-guld!
2011-08-15T20:55:46
Skives forsvarende travamatørchampion Dennis Kristiansen hentede lørdag karrierens største triumf, da han i Norge på Drammen Travbane vandt Nordisk Mesterskab for Travamatører.  Efter en sjetteplads i fredagens eneste NM-løb satte Dennis Kristiansen tryk på ved at vinde anden afdeling lørdag suppleret med en andenplads i den tredje og sidste afdeling. Efter guldtriumfen strålede Dennis Kristiansen da også som en stor sol og kunne næsten ikke beskrive triumfen. »Jeg må indrømme, at det er meget stort at vinde NM. Det er jo et rent nåleøje at komme igennem hertil. Først skal man være amatørchampion i Skive for at komme til DM. Og i DM skal man være blandt de tre første for at komme til NM. Så for mig er det meget stort i dag at stå med guldmedaljen om halsen«, sagde Dennis Kristiansen efter guld-triumfen. Våde øjne Dennis Kristiansen blev tidligere på året nummer to ved DM, men nu kom guldtriumfen altså. Den 42-årige Skivekusk var ellers indledt blødt med en sjetteplads i fredagens eneste NM-løb, men satte så trumf på ved straks at vinde lørdagens første opgør med Secret Rose - i øvrigt foran en anden af Danmarks deltagere, Sune Hansen. Der var dog en hel del held med i spillet, da andenpladsen i den sidste afdeling kom i hus. Et par konkurrenter foran galoperede til slut deres chancer bort, og så kunne Dennis Kristiansen hente andenpladsen med Secret Rose bag Riverside Queen og samlet guldet før to finske deltagere. »Da de afspillede den danske nationalmelodi, og man stod dér med guldet om halsen og kransen ved præmieoverrækkelsen, så var der våde øjne«, sagde han videre. Sune Hansen fra Nyk. Falster Travbane hentede en delt 4.-plads, mens Charlottenlunds deltager, Bjarke Haagensen, endte et stykke nede i feltet. Det var i øvrigt andet år i træk, at en dansker vandt NM. I fjor var det Aalborgkusken Kim Pedersen, der vandt NM i Finland.