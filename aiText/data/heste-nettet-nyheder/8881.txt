De unge stjerner
2012-05-03T18:21:26
Ved det firestjernede CDI stævne i Hagen, der blev afviklet sidste weekend, viste de danske OL-kandidater stor styrke, hvor især de unge gjorde rent bord.  Anna Kasprzak havde ved dette stævne valgt at gå efter Grand Prix Special, og red derfor fredagens Grand Prix klasse, der var kvalificerende til søndagens Grand Prix Special. I fredagens Grand Prix klasse blev det en flot fjerdeplads til Kasprzak og Donnerperignon med 75,149 %. Klassen blev vundet af engelske Charlotte Dujardin med Valegro med 81,426 %. I søndagens Grand Prix Special viste Kasprzak et overlegent ridt, som med 79,844 % indtog andenpladsen. Også i denne klasse sejrede Charlotte Dujardin og Valegro, denne gang med verdensrekorden i Grand Prix Special på 88,022 %.  De øvrige danske bruttoholds deltagere, Andreas Helgstand, Anne van Olst, Sidsel Johansen og Lisbet Seierskilde havde ved dette stævne valgt at ride Grand Prix klassen om lørdagen, der kvalificerede rytterne til søndagens Grand Prix Kür. I lørdagen s Grand Prix klasse blev det til flotte placeringer og ridt fra danskernes side, hvor Sidsel Johansen og Schianto indtog fjerdepladsen med 74,084 %, Lisbet Seierskilde og Jonstrupgårdens Raneur tog femtepladsen med 73,787 % og Anne van Olst og Exquis Clearwater tog sjettepladsen med 73,340 %. Andreas Helgstrand red 70,170 % på Laetaere i deres internationale Grand Prix-debut.  I søndagens Grand Prix Kür gav danskerne ekstra gas, og det lykkedes igen Sidsel Johansen og Lisbet Seierskilde at beholde fjerde og femtepladsen, denne gange med 79,375 % og 78,450 %. Anne van Olst blev placeret på 8. pladsen med 77,550 %, mens Helgstand sluttede på 11. pladsen med 73,950 %. Klassen blev vundet at verdens-hesten, Totilas som med Matthias Alexander Rath ser ud til at have fundet melodien igen, parret scorede 88,025 %. Andenpladsen gik til britiske Laura Bechtolsheimer og danske Mistral Højris med 87,6 %.  Om end alle de danske ryttere leverede flotte resultater, må Anna Kasprzak, Sidsel Johansen og Lisbet Seierskilde alligevel fremhæves som særdeles interessante unge danske dressurkometer, som det skal blive spændende at følge i fremtiden.  Sidsel Johansen og Schianto (Arkivfoto: JP-Photo)   Resultater