Tre gratis foredrag i Herning
2017-03-07T13:27:39
Dansk Hesteforsikring og MCH inviterer til gratis foredrag fra fredag den 10. marts til søndag den 12. marts under Hest & Rytter messen i Herning, der handler om hvordan vi fremmer hestens trivsel i hverdagen   Hestevelfærd i Herning Overskriften på de tre gratis foredrag du kan opleve under Dansk Varmblods Hingstekåring i Herning er: Hestevelfærd i Herning. Det primære fokus i de tre foredrag er hvordan, vi fremmer hestens trivsel i hverdagen.   Rid med hjertet Om fredagen kan du opleve, EquiCoach Ditte Young live-coache paradressurrytter Stinna Tange. Workshoppen er med til at give indsigt i hvordan du får et harmonisk og respektfuldt stævneridt, hvordan du smelter mere sammen med din hest og rider med hjertet. Stinna vil få nye værktøjer, og Ditte vil hjælpe Stinna med at få ny indsigt til at fremme kommunikationen (og præstationen) inde på stævnebanerne.  Ditte Young er dyrekommunikatør og uddannet clairvoyant. Hun har i flere år arbejdet med nogle af Danmarks førende konkurrenceryttere som Cathrine Dufour, Thomas Sandgaard, Bo Høstrup, Ellen Birgitte Farbrot, Anna Zibrandtsen og mange flere. Tidspunkt: Fredag den 10. marts klokken 14.30.   Foredrag og paneldebat Foredrag og paneldebat med dyrlægerne Sofie Troest Kjeldsen og Katrine Toft, dyrlæge, rytter og DV-avler Michael Sinding og dressurrytter Carina Nevermann Torup  Ved dette foredrag får du indblik i et nyere studie udarbejdet på 13 raske og højtydende dressurheste, omhandlende påvirkningen af hestens luftveje under arbejde ved forskellige hovedholdninger, samt hvilken sammenhæng det har med rytterens tøjletryk. De forskellige eksperter vil byde ind med ny viden på lige netop deres fagområde. Du kan som tilskuer få indblik i hvordan, du som rytter kan give din hest de bedste vilkår i hverdagens arbejde.   Tidspunkt: Lørdag den 11. marts klokken 15.00.   Sådan når du i mål som rytter Dressurrytter, underviser og censor for berideruddannelsen Niels Clemmensen vil i en 45 minutters workshop, vise dig mulighederne for at nå i mål som rytter og komme videre til det næste niveau. Dette ved at få klarhed over hvad der motiverer dig og din hest, arbejde med at få sat mål som rytter og ekvipage, lære at lave en konkret plan, der kan være med til at sikre dig resultater, samt at vise dig muligheden for at få overskud i din ridning i en travl hverdag. På den måde hjælpes du videre til at opnå større udbytte af din ridning. Der vil i løbet af workshoppen være live-demonstration af udvalgte fra publikum, som vil blive coachet igennem målsætninger på scenen.   Tidspunkt: Søndag den 12. marts klokken 13.00.   Alle foredrag foregår i auditoriet på 1. sal i Indgang Vest, og har du købt billet til Hest & Rytter messen er deltagelse gratis.      Ditte young står for det ene af de gratis foredrag i Herning under titlen - rid med hjertet  