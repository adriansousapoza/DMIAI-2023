Vellykket prøveløsspringning i Herning
2011-03-10T01:39:12
Det var en usædvanlig rar oplevelse at overvære onsdagens prøveløsspringning for de springbetonede hingste ved hingstekåringen i Herning. I ro og mag ledte banepersonalet, ledet på banen af Nicholai Kowalski og fra sidelinien dommerpanelets nyeste tilføjelse, berider Johnny Hansen, de unge hingste gennem serien af små spring. Prøveløsspringningen om onsdagen er til for at lade de unge hingste se banen, omgivelserne og springene an før fredagens vigtige løsspringning. Afviklingen foregår således at de unge hingste får 2-3 ture, evt. flere hvis de er meget spændte, igennem serien uden at det bliver forhøjet væsentligt. Prøveløsspringningen er således ikke en del af bedømmelsen men blot til for at give hingstene mulighed for at præstere bedst muligt ved fredagens bedømmelse. Til de mest positive oplevelser talte bl.a. katalognummer 8 Chandler (holst. e. Casall/Carolus I/Liostro) fra hingstestationen Højagergård. Chandler sprang velovervejet og afslappet med en god bagbensteknik og fin smidighed i lænden. Katalognummer 13 Cosmo (DV e. Cosmeo/Rossi XX/Sandro ejet og opdrættet af Frits Sandfeld) lavede også flere flotte spring. Et godt og kraftigt afsæt med en fremragende bagbensteknik og hurtige reflekser foran kendetegnede denne Cosmeo-søn, der i øvrigt nærmest var skabt i sin faders billede med undtagelse af den skimlede farve.  Dagens mest overbevisende synes at være katalognummer 21 Quiet Please (DV e. Quite Easy I/Calido I/Lagano opdrættet af Steffen Sunesen, Stutteri Sorgenfri) som ikke alene viste en god, afbalanceret og velovervejet springning men også var af en yderst moderne og tiltalende type med store rammer og en fremragende galopbevægelse. I morgen torsdag byder dagen hvad angår hingstekåringen på en mønstring af hingstene på fastbund og senere en fremvisning af de 4-års og ældre hingste under rytter.