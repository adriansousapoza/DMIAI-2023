Edward Gal og Lars Petersen skal ride Romanov og Casmir
2011-10-25T11:45:54
Blue Hors-stutteriets to absolutte topheste vil nu få nye ryttere. Det sker, for at hestene får mulighed for at opnå de bedst mulige resultater ved de Olympiske Lege i London i 2012.  Den hollandske rytter Edward Gal skal i fremtiden ride Blue Hors Romanov. Edward Gal er en af verdens bedste dressurryttere igennem de sidste 10-15 år og har opnået topresultater med hestene Lingh, Gribaldi, Sister de Jeu og ikke mindst Totilas, hvormed han er europamester i kür i 2009 og verdensmester i 2010 i Grand Prix Special og kür ved VM i Kentucky.  Samtitidig bliver Blue Hors' tidligere berider Lars Petersen den, der skal bringe Gredstedgaards Casmir tilbage i verdenstoppen efter en lang skadespause.  Lars Petersen, som bor i Wellington, Florida, var førsterytter hos Blue Hors fra 1993 til 2002. Han vandt dengang fire danmarksmesterskaber og adskillige internationale sejre på Uffe Korshøjgaard, Blue Hors Romancier, Blue Hors Don Schufro og Blue Hors Cavan, hvormed han blev nr. 2 i World Cup-finalen i 2001. Lars Petersen har redet for Danmark både til EM, VM og OL.  Målet er, at ekvipagen skal kvalificere sig til det danske hold, der skal til OL i London i 2012.  Direktør for Blue Hors Esben Møller siger: "Vi er utroligt glade for at have indgået et samarbejde med to af verdens bedste ryttere om at ride vores to stærkeste Grand Prix heste. Vi har altid haft som mål at have heste med til de Olympiske Lege, og vi mener, at vi med denne beslutning har skabt de bedste forudsætninger for at nå stærke resultater i London næste år." Kilde: Pressemeddelse fra Blue Hors