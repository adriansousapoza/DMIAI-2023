JBK afholder den sidste shownight i Odense. 
2016-10-22T23:00:41
I aften afholdes det sidste JBK gallashow I Odense for denne gang, og der er lagt op til en masse sjov og ballade. først skal grundlæggerne af JBK dog lige hyldes med blomster og collager med minder fra de ti år der er gået, og Jens, Bo og Kim får lov at afslutte hyldesten med en tur i æselvogn rundt i arenaen.   Første showindslag er en genganger fra i går aftes, nemlig "The Flying Frenchman, og hans smukke heste i fri dressur. Blot en miniversion af showet, men alligevel nok til at publikum begejstres og undres over hvordan man dog kan styre ti heste uden udstyr i fuld galop. I en arena med flere hundrede publikummer på tribunerne.   Herefter fik vi et lille musikalsk indslag fra Xander der sang et par af sine store hits, og så blev det tid til at få udvidet horisonten lidt. Her blev nemlig fremvist en ny og, i Danmark, ukendt disciplin. Horse boarding. Horse boarding går i al sin enkelthed ud på at rytter og hest trækker en person på et modificeret skateboard gennem en opstillet bane. På de store græsbaner i England hvor denne sport almindeligvis afholdes, når heste og skatere helt op på en fart på omkring 45-50 km i timen. Dette kunne desværre ikke opnås i arenaen, og skaterne havde da også lidt problemer med underlaget da det rigtig kom til at gå stærkt. En anderledes måde at være sammen med hestene på, og en disciplin der ifølge speakeren er ideel til par hvor den ene er rytter og den anden hellere vil noget andet. I hvert fald byder disciplinen både på fart og god fysisk udfordring.   Efter en pause blev det tid til overrækkelse af en ærespræmie på hele 15.000 kroner, sponseret af JBK. Dagens ærespræmie modtager blev en ung talentfuld rytterske fra Fyn, der sammen med sin træner selv har avlet og trænet de heste hun nu rider på højt niveau. De 15.000 kr gives som et tilskud til videreudvikling af et særligt talent.   Også de olympiske Para-ryttere Susanne Jensby og Stinna Tange modtog en hædersbevisning, og en heldig tilskuer var så heldig at vinde en lukket Amigo trailer med plads til både barnevogne og des lige.   Herefter blev det tid til den nærmest obligatoriske tempospringning. Denne gang med en god blanding af ryttere fra forskellige niveauer, alle på ponyer der venligst var udlånt af en fynsk rideskole. Dette indslag er altid morsomt, måske efterhånden en anelse gennemtærsket, men morsomt for de der har været med i mange år, og de der er vant til at se deltagerne på et helt andet niveau. Brandon Beal gæstede herefter arenaen som optakt til sin efterfølgende koncert i glassalen, og gav et nummer. Sidste indslag i showet var endnu en afdeling af Lorenzos show, og selvom man så hele showet i går, er det alligevel fascinerende at gense de mange heste i fri dressur.At se Lorenzo ene mand styre de ti heste er noget man som rytter må imponeres over. De fleste har prøvet at have problemer nok med at styre en, og her er altså fuld kontrol over hele ti af slagsen.   Efter showets afslutning er der stor fest i glassalen, og der er lagt op til en fest der kan vare så længe man lyster, med både Brandon Beal koncert og efterfølgende DJ til at holde gang i festen hele natten.   En værdig afslutning på ti års JBK.