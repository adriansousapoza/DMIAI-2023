Sydbank er ny hovedsponsor for Dansk Ride Forbund
2014-03-04T15:15:14
Sydbank opgraderer nu sit engagement i ridesporten og er de næste tre år hovedsponsor for Dansk Ride Forbund.   Fra dressurlandshold til hele ridesporten Sydbank har siden EM i dressur, springning og paradressur i Herning i august 2013 været hovedsponsor for det danske dressurlandshold. Nu har banken valgt at tage hele ridesporten til sig ved at blive ny hovedsponsor for Dansk Ride Forbund.  Stærk sport - stærk sponsor  Dansk ridesport er en sport i bevægelse. Både på topplan, hvor Danmark er i verdenstoppen i flere discipliner, og på breddeniveau, hvor sporten hver dag bringer glæde og udfordring for tusindvis af ryttere i klubberne landet over.   Gennem det nye hovedsponsorat af Dansk Ride Forbund ser Sydbank frem til at bidrage til at styrke dansk ridesports position både som bredde- og elitesport - i og udenfor Danmark.   "I Sydbank er vi meget tilfredse med vores engagement i dansk ridesport. At opgradere vores hovedsponsorat for dressurlandsholdet, til et hovedsponsorat for hele Dansk Ride Forbund, giver os mulighed for ikke alene at fokusere på de ryttere der ligger på topplan, men ligeledes at støtte ridesporten på breddeniveau. Vi ser meget frem til at være med til at bringe hele sporten videre," siger Kommunikations- og Marketingdirektør i Sydbank Eva Sand.   "Vi er rigtig glade for, at Sydbank har valgt at udvide samarbejdet til ikke kun at omfatte vores dressurlandshold men til at omfatte hele vores sport. Vi er en sport i rivende udvikling og med stolte traditioner, og derfor er det vigtigt med en stærk og troværdig samarbejdspartner som Sydbank. Jeg er overbevist om, at Sydbanks engagement vil komme hele vores sport til gode - både ude i klubberne og når vores landshold skal ud og repræsentere Danmark på de internationale baner. En stærk sponsor sikrer, at vi kan give vores landshold en god støtte, når de skal ud og præstere for at bevare vores stærke position på verdenskortet, ligesom støtten er essentiel for vores klub- og breddearbejde, der hver dag kommer tusindvis af børn, unge og voksne til gavn gennem vores klubber", siger Lars Moss, sponsorchef hos Dansk Ride Forbund. Om Sydbank:  Sydbank er en af Danmarks største banker med ca. 434.000 kunder samt ca. 100 filialer rundt i landet.  Sydbank støtter både elite- og breddeidræt i Danmark indenfor en lang række sportsgrene.  Sydbank: http://www.sydbank.dk