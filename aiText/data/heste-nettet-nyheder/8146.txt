Ehning overtager Charlotte Lunds tophest
2011-10-17T08:00:01
Nyhedsportalen WorldofShowjumping.com beretter, at den danske landsholdsrytter Charlotte Lund har brækket hånden og derfor har overrakt tøjlerne på hendes tophest Cartani, til den tyske toprytter Marcus Ehning. Ifølge World of Showjumping udtaler Marcus Ehning, at han har overtaget ridningen af Cartani foreløbigt med mulighed for en forlængelse af partnerskabet.  I så fald vil Charlotte stå uden en umiddelbar tophest og Danmark vil have mistet en af de mest oplagte landsholdsekvipager til næste års Promotional League nations cup. Charlotte Lund og Cartani (Holst. e. Carthago/Landgraf I) var i landsholdssammenhæng flere gange på det danske nationsspringningshold i denne sommers superliga. Cartani er ejet og opdrættet af Charlottes mangeårige kæreste, tyske Sören von Rönne der hentede utallige internationale topresultater på Cartanis mor Taggi. Marcus Ehning og Cartani var allerede denne weekend til start ved deres første fælles stævne ved World Cup stævnet i Oslo. Der blev det til to flotte placeringer i to speed klasser. Kilde: Worldofshowjumping.com