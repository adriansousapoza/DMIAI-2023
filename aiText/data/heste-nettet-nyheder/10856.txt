Boganmeldelse: "Hestemassage" af Bettina Hvidemose
2014-07-25T11:30:02
"Hestemassage" af Bettina Hvidemose er en god grundbog til alle, der vil udvikle og forbedre arbejdet med deres hest.    Illustration fra bogen. Fotograf Lars Schnoor Riisberg   Heste får som os mennesker fra tid til anden spændinger og ondt i kroppen. Det kan skyldes en forkert sadel, et styrt under ridningen eller måske en slåskamp på folden. Uanset årsagen, så kan mange muskelspændinger afhjælpes og forbedres med basal massage. Det er en af hovedpointerne i en ny bog "Hestemassage - en praktisk guide til brug af massage og udstrækning til afspænding af din egen hest". Bogen er skrevet af Bettina Hvidemose Pedersen, og er den tredje dyre-guide fra forfatterens hånd. Præcis som de to forrige "Indlæringspsykologi for hest og rytter" og "Hundeforståelse i teori og praksis" er denne massagebog let at gå til, skrevet i enkelt sprog og fyldt med gode illustrationer og billeder: "Det har været min hensigt at lave en bog, der kan bruges af alle hesteejere. Jeg har i mit arbejde med træning og afbalancering af heste for længst erfaret, at mange adfærdsproblemer hos heste kan stamme fra fysiske spænding, og den basale grundviden og teknikker deler jeg ud af i bogen", siger Bettina Hvidemose, der dog pointerer, at hendes bog på ingen måde kan stå i stedet for et dyrelægebesøg eller, at massage er løsningen på alle problemer for hesteejere: "Min bog skal ses som et supplement til det hesteejere i forvejen kan og ved. Og så er den et forsøg på at dække et hul på bogmarkedet. Det er desværre meget begrænset med litteratur, der findes om hestemassage på dansk, og det vil jeg naturligvis gerne gøre noget ved".   Bogen består af teori og baggrundsviden om, hvordan en hest er bygget op. Der ud over indeholder den et afsnit om, hvordan man som hesteejer kan finde og kende muskelspændinger. Der er et kapitel om sadler - og ikke mindst et stort afsnit om selve hestemassagen: Principper, metoder og effekt. I alt 91 brugbare sider, som kommer i dybden med et vigtigt emne, der indtil videre kun er blevet behandlet overfladisk i andre bøger på dansk.   Hestemassage En praktisk guide til brug af massage og udstrækning til afspænding af din egen hest er udgivet af forlaget Books on Demand og koster som introduktionspris 150,- Den kan købes på http://www.dyreterapi.dk      Emner, der bliver behandlet i bogen: Hestens opbygning, skelet, ligamenter, muskler og sener Hvordan lokaliserer jeg spændinger Ganganalyse, sadel-pasning Massage-principper og metoder Massagegreb Udstrækning   Om forfatteren: Bettina Hvidemose er uddannet i hestemassage, kranio sakral terapi og fysioterapi til heste og har praktiseret proffesionelt siden 2006. Hun er indehaver af Center for Dyreterapi i Hirtshals, hvor hun hjælper heste- og hundeejer. Der ud over tilbyder Center for Dyreterapi en række kurser og uddannelsesforløb for både private og professionelle. Læs mere på http://www.dyreterapi.dk og http://www.dyreuddannelser.dk   Af Helle Møller Riis