Ungdomsleder med engagement og passion
2011-12-23T15:45:02
Tilbage i 2010 påtog Ida Barnebjerg fra Svanninge-Millinge Rideklub på Fyn, sig opgaven, trods sin unge alder, at få rideklubben certificeret. Det flotte arbejde medførte, at hun blev tildelt titlen som Årets Ungdomsleder ved Dansk Ride Forbunds Repræsentantskabsmøde tilbage i marts i år.   Hårdt arbejde gav bonus Trods sin unge alder er Ida Barnebjerg allerede et aktivt bestyrelsesmedlem i Svanninge-Millinge Rideklub, hvor hun varetager sekretærrollen. Sidste år blev Ida Barnebjerg indstillet som Årets Ungdomsleder af formand for klubben Vibeke Frandsen på baggrund af det store arbejde, som Ida havde gjort i forbindelse med certificeringsordningen.   Det blev Ida Barnebjerg, der efterfølgende løb med titlen som Årets Ungdomsleder, og der var stor begejstring på Repræsentantskabsmødet, da hun endelig kunne hyldes for sin store arbejdsindsats i rideklubben.   "Først blev klubbens navn nævnt, og så tænkte jeg 'gad vide, hvem vi har indstillet til den pris'. Jeg fattede slet ikke, at det var faktisk var mig - før mit navn blev nævnt. Det var bare så fedt at få noget anerkendelse, idet arbejdet i klubben havde fyldt meget, og jeg havde brugt meget tid, både på certificeringsordningen og på flytningen af klubben. Da vi kom hjem om eftermiddagen overraskede klubben mig yderligere med en reception for mig i klubbens lokaler - det var bare helt fantastisk", fortæller Ida Barnebjerg med begejstring i stemmen.   Certificering gav synliggørelse af klubben Svanninge-Millinge Rideklub valgte i 2010 at fokusere på certificering af rideklubben, og det blev Ida Barnebjerg, der tog den opgave på sine skuldre. For at få rideklubben certificeret krævede det en del forarbejde, men resultatet har gavnet rideklubben meget, idet klubben nøje blev gennemgået, hvilket fik de positive og negative ting frem i lyset. Synliggørelsen af de positive ting i klubben, såsom at ansvarsområder kom på hjemmesiden, har medvirket til at medlemmerne nu har et bedre indblik i, hvad der sker og foregår i klubben. I forbindelse med sikkerhedscertificeringen blev de eksisterende sikkerhedsregler gennemgået og diskuteret med medlemmerne, og på den måde blev også klubbens medlemmer involveret på en positiv måde i certificeringsordningen.   Forløbet har været så positivt, at klubben nu stiler mod flere certificeringer, men planen er, at der først skal holdes en workshop med klubbens medlemmer om certificeringerne. "Efter jeg vandt titlen ved Repræsentantskabsmødet, fik klubben en del PR med artikler i de lokale aviser. Kort tid efter afholdte vi også et stævne, hvor der kom flere hen fra andre klubber og ønskede mig tillykke, og vi fik en god snak om arbejdet med certificeringerne. Jeg er nu flyttet til København for at læse på CBS, og det nye netværk jeg har fået via tildelingen af titlen, har medført at jeg har fået studiejob i Dansk Ride Forbund i Brøndby. Så det har virkelig været en positiv og givende oplevelse for mig. Foruden titel og anerkendelse, har hele forløbet også gjort mig opmærksom på, hvor vigtigt det er at huske at rose andre", afslutter Ida Barnebjerg.   Årets Ungdomsleder 2012? Hvem skal løbe med æren som Årets Ungdomsleder 2011 - tænk allerede nu over, hvem du/I vil indstille til næste års repræsentantskabsmøde.   Kriterierne for at komme i betragtning som Årets Ungdomsleder er, at personen har gjort en særlig indsats i 2010, og ungdomslederen er medlem af en rideklub under Dansk Ride Forbund. Årets Ungdomsleder må ikke være lønnet af eller modtage betaling fra klubben eller dens medlemmer for sine aktiviteter i klubben. Se mere om indstilling her.   Kilde: DRF  