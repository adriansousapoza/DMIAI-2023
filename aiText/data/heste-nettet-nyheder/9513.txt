Det er stort at blive champion 
2012-10-27T22:34:17
17-årige Oliver Wilson er meget taknemmelig over sit championat på Klampenborg Galopbane, der sluttede sæsonen lørdag.  Det har længe stået klart, at Oliver Wilson på bare 17 år ville blive champion både på Klampenborg Galopbane og i hele landet. Faktisk har han så mange sejre i hele Skandinavien, at han ikke længere er lærling, men udlært jockey flere år før tid. »Jeg er meget taknemmelig over alle de chancer, jeg har fået af trænere og hesteejere. Det er stort og det, man går og drømmer om: At blive champion og vinde de store løb. Målet til næste sæson er at ride så mange vindere som muligt og forhåbentlig tage mit første klassiske løb,« siger Oliver Wilson fra Kokkedal. I vinter skal han måske til enten England eller Frankrig for at blive endnu dygtigere. »Jeg vil meget gerne til en god stald hos en af de store trænere, men det er svært at komme ind,« fortæller Oliver Wilson.Af Hestesportens Medier  Oliver Wilson, da han vandt fire løb på en dag. Foto: US Photo.