Danmark klar til finalen i flere discipliner ved NM2014 i Herning
2014-08-02T01:35:20
Nordisk Mesterskab 2014 for islandske heste åbnede med en række flotte danske præstationer. Således er to danske ungryttere og en seniorrytter allerede nu klar til finalerne i tre forskellige discipliner på søndag.   Flere danske islandsryttere klarede sig flot gennem de indledende runder af tølt-konkurencerne ved NM 2014 i Herning. Det danske landshold står således med en klar vinder af de indledende runder af T2 (Tølt bl.a for løse tøjler) for seniorer, Susanne Larsen på hesten Brúsi fra Helledige, som nu er klar til A-finalen søndag morgen. For Susanne Larsen er den foreløbige flotte præstation i den indledende runde en ekstra glæde, idet hun selv har avlet Brúsi, som tilmed er søn af hendes gamle hingst Fløgri, der også præsterede rigtig godt på konkurrnceplan.    Susanne Larsen på Brúsi fra Helledige   Danmark sikrede sig ligeledes en fin førsteplads i de indledende runder i T2 for juniorer/ungryttere, hvor Kristian Ambo på Eldfari fra Langtved scorede højste pointtal.   I T1 (tølt i forskellige tempi) er det den danske ungrytter Thomas Vilain Rørvang på Ylur fra Hvitanesi, der går til A-finalen på søndag fra en førerposition.    Thomas Vilain Rørvang på Ylur fra Hvitanesi   De danske ryttere står altså stærkt i tølt-konkurencerne, på trods af, at medaljehåbet og NM-mester fra 2012 Christina Johansen måtte trække sig, da hendes hest Tjørvig havde fået en skade. Det er derfor rart at konstatere at der er en solid bredde på det danske landshold, som kan løfte, når de skal.   Til gengæld gik det ikke særlig godt i den første pas-konkurrence onsdag, her havnede de danske ryttere langt udenfor medaljerækkerne, men der er håb endnu, idet der er to pas-kategorier tilbage.   Således har vi endnu til gode at se om NM-mesteren fra 2012 Søren Madsen på Hárekur frá Hákoti kan generobre medaljen i pas på tid.   Alle A-finaler rides søndag den 3.august og B-finaler (ryttere med placeringer fra nummer 6 til10 i de indledende runder) rides lørdag den 2. august.   Udover at være en almindelig international konkurrence er NM 2014 i Herning en generalprøve på de ny anlagte baner og tribuneanlæg i Herning. Næste år har de nordiske lande fælles værtsskab for VM 2015 for islandske heste samme sted.  