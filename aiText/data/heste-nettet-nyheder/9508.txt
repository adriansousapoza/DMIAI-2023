Galopsæson med opture og nedture 
2012-10-24T15:54:27
Klampenborg Galopbane afslutter sæsonen lørdag eftermiddag og kan se tilbage på et år med både opture og nedture. »For at sige det ærligt: Derbydagen var en ren katastrofe. Inden for syv timer fik vi 28 mm regn, og det medførte, at vi mistede omkring halvdelen af de betalende tilskuere,« siger Tom Christensen, direktør for Klampenborg Galopbane i en status over sæsonen. Det betød 92.000 kroner mindre i kassen, og også på andre områder var dagen en stor bet for banen i Ordrup Mose: Baneomsætning faldt med en halv million kroner i forhold til sidste år, og banen måtte leje telte og telttage til en pris af 35.000 kroner, fordi vejrudsigten meldte om regn. »Til gengæld var både Damernes Dag og Irish Day de bedste nogen sinde, men det kan ikke opveje tabet på derbydag,« påpeger Tom Christensen. I gennemsnit er tilskuertallet - uden derbydag - faldet med 3,1 procent fra 1.101 sidste år til 1.060 i år. »Det er faktisk ok, for i år har vi haft konkurrence fra både OL og EM i fodbold. Desuden har halvdelen af vores løbsdage været ramt af regnvejr, og så bliver folk hjemme. Når man er til galop, vil man sidde udenfor og nyde naturen,« fortæller Tom Christensen.Ingen røde tal Selv om banen har mistet indtægter, er der ingen røde tal på bundlinjen: »Vi holder ikke budgettet, men vi kommer heller ikke ud af sæsonen med underskud. Hvis vi havde haft en god derbydag, så havde vi holdt budgettet. Nu har vi måttet skære ind til benet over hele linjen for at være sikre på et positivt driftsresultat,« oplyser Tom Christensen. Han er optimist i forhold til næste sæson og især i forhold til Saturday Night Racing. »Vi har fået fat i en hel del nye, unge mennesker, og vi satser på at udvikle konceptet yderligere. Derfor sigter vi efter og håber på at få en Saturday Night Racing-dag mere til næste sæson,« siger Tom Christensen.Sæsonens højdepunkter Tom Christensen peger - overraskende nok - ikke på det sportslige, når han skal fremhæve sæsonens højdepunkter: »På Damernes Dag var der en ufattelig positiv stemning med mange glade mennesker. Unge mennesker, som var dresset up, og som havde en god oplevelse. Det er næsten det vigtigste for mig, selv om stemning ikke kan gøres op i penge,« smiler Tom Christensen, der også husker hesten Zero Tolerances sejr i sidste uge som noget særligt, fordi hesten er ejet af jockey Cathrine Weilby, som kom slemt til skade i et styrt i august. »Cathrine var så jublende glad for sejren, at jeg var lige ved at tude. Det gik lige i hjertet,« indrømmer Tom Christensen og går videre til det sidste højdepunkt: »Det var en ære, at den sidste start for Peas And Carrots foregik her på banen og ikke i Sverige,« siger Tom Christensen om hesten, der i karrieren vandt 20 løb og over fem millioner kroner, herunder Dansk Derby.   Af Hestesportens Medier  Masser af unge mennesker fandt vej til Klampenborg Galopbane til årets Saturday Night Racing. Foto: US Photo.