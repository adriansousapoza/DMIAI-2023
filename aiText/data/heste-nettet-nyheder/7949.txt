Sportsponyføl med de bedste blodlinjer
2011-08-09T14:15:34
DSP har denne weekend afholdt følskuer, og i år er det meget spændende, at det ikke er én særlig hingst der har præget billedet som leverandører til DSP's Eliteskue, men at det er en bred vifte at nogle af Europas mest eftertragtede hingstelinier, der slår igennem. Kun én hingst har to føl udtaget til følfinalen sidst i august, nemlig Charming-Boy SE.M. Følgende sportsponyhingste har hver et føl udtaget: FS Concorde, Bomgaardens DiCaprio, Melli's Dornik, Boogie Dancer, Røgilds D'Charm, Nørlunds Vincente, Pour Amour, Joop 18, Triple Tree's Prince Perfect, Bonansa, CE Roberto, Power and Paint og FS Don't Worry. De to sidstnævnte er de eneste, der ikke er danskejede, men her kan så nævnes at FS Don't Worry og hans fædrene ophav flyder i årerne på 6 af de øvrige faderhingste, og at legendariske, tyske Champion de Lux er far til to af de ovennævnte faderhingste. Endvidere har Triple Tree's Prince Perfect og Boogie Dancer to fællesnævnere: Verona's Bogi som farfar, og Bokkesprong Czardas på morsiden, to vigtige hollandske avlshingste. Alle er velkommen ved DSP's Eliteskue, og du kan roligt glæde dig, hvis du er tilhænger af udtryksfulde og velgående føl! De er flettet og shinet op for at dyste om dommernes gunst ved DSP's Eliteskue lørdag den 27. august, hvortil der ligeledes er udtaget et rundhåndet stjernedrys af nykårede sportsponyhopper samt 2-års hopper af ekstraordinær fin kvalitet. Der er gratis adgang til DSP's arrangementer, og det er som altid muligt at købe sig underlag, skridttæppe, trøjer og meget mere med Dansk Sports Ponyavls flotte logo i salgsboden. Vil du ikke nøjes med at læse om det på nettet, så kom til en hyggelig og spændende dag og se, hvordan de smukke, funktionelle pony dyster om at blive dagens bedste i hver deres klasse! Meget mere om DSP's eliteskue, avlerfest samt sadelkåringer og 1-dagsafprøvninger, som foregår på Ikast Rideskole i weekenden den 27.-28. august 2011, kan findes på DSP's hjemmeside sportspony.dk Kilde: Pressemeddelse