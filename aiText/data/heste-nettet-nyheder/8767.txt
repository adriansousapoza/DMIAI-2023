Foråret er kommet i Vendsyssel Køreforening
2012-04-12T08:29:35
Vendsyssel Køreforening inviterer søndag d. 14. april fra kl. 12 - 16 til åbent hus / juniordag på foreningens flotte kørecenter på Holtegaard, Vester Hassingvej 39, Dronninglund. Åbent-hus-dagen er en dag fyldt med aktivitet og hygge. Her er chancen for at gæsterne selv kan prøve, hvad det vil sige at køre med hest og vogn - selvfølgelig under trygge rammer med en rutineret kusk til at vejlede og hjælpe de, der har lyst til at prøve. Der vil også være mulighed for at se, når nogle af Vendsyssel Køreforenings kuske kører gennem de flotte og store forhindringer, der er på området. Der vil være både fart og spænding, når det sker. Her kan publikum selvfølgelig få lov at prøve, hvordan det er at stå bagpå en vogn på vej gennem en forhindring. Succesen fra sidste år med ringridnings-kørsel gentages. Altså samme princip som ved ringridning, men her er det hjælperen der skal tage ringen med "lansen" og kusken skal køre meget præcist. Vendsyssel Køreforening har prøvet det før i forbindelse med deres ferieuge, og det blev en ubetinget succes! Derfor skal andre også have fornøjelsen. Er der nogle fra publikum, der får lyst til at prøve, er de velkomne. Den store vognsamling Hans Henrik Bak har samlet gennem mange år, er også åben for publikum, og der er nok at se på! Der vil være flere forskellige hesteracer på Holtegaard den dag. Kom og se de små shetlændere, der trods deres ringe størrelse er utrolig stærke og seje. Desuden kommer der både fjordheste, haflingere og oldenborgere for ikke at nævne de store tunge jyder.