Løsspringning i top
2013-03-08T19:14:49
Ny baneopbygning, nyt banepersonale og mere træning af hingstene resulterede i fremragende løsspringning ved årets hingstekåring i Herning.  Sjældent har løsspringningen i Herning forløbet så gnidningsfrit og afslappet som i år og det virker til, at avlsledelsen og løsspringningspersonalet har fundet en opskrift der lover godt for fremtiden. De fleste heste blev givet muligheden for, at vise hvilke kvaliteter de besad og en god del benyttede chancen til fulde og sprang med godt overblik, teknik og kapacitet der nemt kunne gøre udenlandske forbund grønne af misundelse.  Allerede med katalognr. 1 Balou (OS e. Balou du Rouet/Landcapitol/Cor de la Bryére) fra Stald Cajus fik publikum god løsspringning at se. Balou sprang med et godt overblik, stor kapacitet og god bagbensteknik. Man kunne måske ønske sig, at hingsten sprang mere ens for og lukkede lidt mere sammen. Kat. 1 Balou. Foto: Per Torp/Aafoto.dk Kat. 5 Cantolar (Hann. e. Canstakko/Singular Joter/Augustinus XX) gav løfter om en stor fremtid på springbanerne med en kæmpe kapacitet og god teknik.  Dagens bedste danskavlede hingst måtte for løsspringningens del uden tvivl være Svalebo's Cellestin (DV e. Chellys Z/A-Dur/Voltaire opdr. Bo Christensen) med katalognr. 11 der er ud af en helsøster til Charlotte & Tina Lunds tidligere tophest og World Cup-vinder Andante. Med stort overskud, kæmpe kapacitet og en meget uimponeret tilgang sprang Cellestin sig ind i toppen i Herning. Teknikken var fremragende både for og bag. Kat. 11 Svalebo's Cellestin. Foto: Per Torp/Aafoto.dk  Fuldstændigt uimponeret var også kat. 16 Carrera Z Ask (Zang. e. Coupe de Couer/Darco/Contender) der sprang med overlegen kapacitet og største selvfølgelighed. Teknikken var fremragende både for og bag såvel som den store hingsts evne til, at taksere, afkorte og forlænge sine galopspring alt efter det krævede. En hingst der uden tvivl kandiderer til en fløjplads i årets springbetonede 3-års hold. Kat. 16 Carrera Z Ask. Foto: Per Torp/Aafoto.dk  Velspringende var også Stald Cajus' Quin (Holst. e. Verdi/Corrado I/Libertino I) med kat. 20 der viste god teknik for og bag og i øvrigt sprang meget afslappet og afbalanceret. Kat. 20 Quin. Foto: Per Torp/Aafoto.dk  To 4-årige hingste havde også fundet vej til løsspringningen. Med katalognr. 30 viste den norskejede BB Lord Dolcetto (OS e. Lordanos/Contendro I/Sandro Hit) harmonisk og fremragende springning. Afslappet og ensartet fuldførte Dolcetto hvert eneste spring med god teknik og bascule. Kat. 30 BB Lord Dolcetto. Foto: Per Torp/Aafoto.dk  Kat. 31 med det mundrette navn Je M'En Fout (BWP e. Winningmood van de' Arenberg/Indoctro/Zevenster) fremstillede Schou & Skuboe en ualmindeligt velspringende hingst med fantastisk teknik, kapacitet og overblik. Uden tvivl en hest der hører til i toppen af 4-års holdet. Kat. 31 Je M'En Fout. Foto: Per Torp/Aafoto.dk