Den Hele Ekvipage springer ud med nyt koncept til sommerens træf
2017-06-19T21:21:32
DHE træf afholdes traditionen tro sidst på sommeren. Stedet er Nørager på Djursland, 8961 Allingåbro. I år udvides træffet med en DHE Camp, der foregår i ugen op til selve træffet. DHE træffet startede i 2011, hvor stævnet afholdtes første gang med ca 50 deltagere. Stævnet har siden været afholdt på forskellige lokationer, men er nu faldet til i Nørager på Djursland hvor Helle Knudsen dagligt driver Den Hele Ekvipage Aps med rideskole, undervisning og kurser.   Stævnet afviger meget fra almindelige stævner, og deltagerne er en god blanding af dressur-, spring-, westernryttere og folk med hang til agility og jordarbejde. Her dømmes ikke på de samme parametre som ellers set på stævnepladserne rundt om i det danske sommerland. Her vægtes især samspillet mellem hest og rytter, og en, til alle tider, tilpas og afslappet hest. Klasserne er alsidige og niveauinddelt så der er noget for enhver smag.    Udover de forskelligartede klasser, kan man som tilskuer også bevæge sig rundt og se på de forskellige stande. Ofte er der en rigtig god blanding af udstyr, foredrag, foder osv, med stort fokus på det naturlige hestehold. Det er muligt at campere på pladsen både som deltager og som tilskuer, og dette kan være en god ide hvis man vil have hele oplevelsen med. Selve træffet afvikles 4-5. august.   Som noget nyt har DHE i år udvidet med en DHE Camp der strækker sig fra 30. juli -3. august. Her kan man få et skræddersyet ophold med undervisning af de trænere man selv vælger fra tilbuddet, og derudover står campen på hygge, socialt samvær og gode oplevelser med hestene. De foreløbige undervisere er; Ute Lehmann, Kathrine Buur, Sara Gerding, Katja Hunold, Katja Døi Jensen, Stine Joy Langkilde, Charlotte Lemming og Pauline Preston. Du bestemmer selv hvilke undervisere du har lyst til at få undervisning af, og hvor mange gange i løbet af træffet.   Læs mere om Camp, Træf og tilmelding her.  