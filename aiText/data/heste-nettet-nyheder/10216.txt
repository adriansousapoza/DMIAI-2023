Så er vi klar med talentsamlinger i ponydressur
2013-09-13T19:55:07
 Arkivfoto: JP-Photo Er du ponyrytter i dressur og født i 1999 (Kat. III-ryttere født i 2002) eller senere? Så læs her, om Dansk Ride Forbunds tilbud til dig.   Vi vil holde hos ajour med talentmassen Med talentsamlingerne ønsker vi at holde os løbende ajour med den nuværende og kommende talentmasse i dansk ungdoms-dressursport.   Under ledelse af ungdomslandstræner Jette Nevermann bliver der holdt to talentsamlinger i oktober - en i Jylland og en på Sjælland. Som ponyrytter kan du tilmelde dig én af samlingerne. Blot skal du og din pony som ekvipage have gennemført et dressurprogram i sværhedsgrad 3 med min. 60 % ved mindst to C-stævner.   Kat. III ponyer kan også deltage. Her skal ekvipagerne have gennemført LA2 med min. 63 % ved mindst to C-stævner. Der rides som i daglig træning, og på forlangende vil hver enkelt rytter blive bedt om at udføre enkelte øvelser. Rytternes daglige træner er velkommen til at møde ved samlingen.   I Jylland bliver samlingen holdt på Vilhelmsborg, Bedervej 101, 8320 Mårslet, og på Sjælland hos Midtsjællands Rideklub, Jonstrupvej 3, 4320 Lejre. Begge steder er der mulighed for begrænset opstaldning, hvis det ønskes.   Tilmelding til Dansk Ride Forbunds talentsamlinger Sjælland: lørdag den 5. oktober 2013 Jylland: søndag den 6. oktober 2013 Pris: kr. 350,- for én pony - kr. 450,- for to ponyer. Rytterne sørger selv for evt. indkvartering og forplejning. Der kan forudbestilles frokost til samlingen til kr. 80,- pr. person. Dette skal som ved tilmelding til samlingen også tilmeldes via DRF Go!   Tilmelding skal ske via DRF Go! senest mandag den 30. september.  Kilde: DRF  