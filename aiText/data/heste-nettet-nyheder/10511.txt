JBK Horse Shows 2014 bliver større end nogensinde
2014-02-12T12:59:12
Det foreløbige program til JBK Horse Shows 2014 er ved at være på plads. Eventen har fået vokseværk, og arrangørerne inviterer i dagene 9.-19. oktober 2014 indenfor til det største JBK Horse Shows nogensinde - i år breder stævnet sig i hele perioden over alle haller. Planlægningen af efterårets store hestebegivenhed, JBK Horse Shows 2014 i Odense Congress Center, er allerede i fuld gang, og arrangørerne kan nu løfte sløret for et foreløbigt program. JBK Horse Shows 2014 bliver større end nogensinde og frister med et fyldigt og oplevelsesrigt program. 10 dage med ridning i Stadium Arena Fyn og Hal C samt opvarmning i Hal A. Derudover bliver der udstilling i hele 3 haller med alt, hvad et hestehjerte begærer. Ridesport på topplan, show og shopping 2013 var EM-år i dansk ridesport, og den succesfulde event har bestemt ikke gjort interessen for ridesport mindre. Derfor glæder JBK Horse Shows sig også mere end nogensinde til at åbne dørene i Odense. Hovedingrediensen i JBK Horse Shows er og bliver ridesport på topplan, og det sportslige højdepunkt er også i år en afdeling af Reem Acra FEI World Cup Dressur, der finder sted i weekenden den 18.-19. oktober. World Cup afdelingen i Odense er blevet en fast bestanddel i kalenderen hos mange af verdens allerbedste dressurryttere, og de har i de senere år kunnet opleves i skarp konkurrence med de danske stjerner. Udover World Cup afdelingen er der masser af topdressur i vente, når der afvikles CDI P/J/Y. Ungdomsdressuren er koncentreret i den første uge i dagene lørdag, den 11.oktober til mandag, den 13.oktober. Den 18.-19. oktober kan der opleves CDI Prix st. Georg og Intermediare**, der de senere år har budt på virkelig seværdig ridning. Ofte kan man tilmed opleve et par af verdensstjernerne konkurrere med deres kommende stjerneheste i disse klasser. Men intet JBK Horse Shows uden fart og spænding, og det leverer springrytterne også i år. Naturligvis er den internationale springning på plads i Odense, og der vil blive afviklet CSI P/CH/J samt CSI*/*** med Grand Prix blandt højdepunkterne. I lighed med de unge dressurryttere indtager de unge springryttere også JBK Horse Shows i den første uge, når der i dagene 9.-12. oktober blændes op for de internationale udfordringer for de unge. Forhindringerne bliver større, og tempoet skruet i vejret, når der fra den 17.-19.oktober står CSI*/*** på programmet. Lørdag aften i Stadium Arena Fyn vil stemningen komme på kogepunktet med CSI*** kvalifikation til søndagens Grand Prix der giver point til verdensranglisten.  Omspringningen i lørdag aftens store springklasse åbner det store show, der starter kl. 18.30 Mellem de sportslige oplevelser er der mulighed for at besøge de mange udstillere spredt over 4 haller. Ønsker man at udstille, kan Odense Congress Center kontaktes for mere information.De unge championatsstjerner får en fantastisk kulisse på Blue Hors Avlerdag Det er en stor glæde for JBK Horse Shows igen i år at være vært for finalerne i Dansk Ride Forbunds Championater for unge dressur- og springheste præsenteret af Blue Hors. Championaterne tilfører et helt særligt element til JBK Horse Shows, når hesteverdenen samles om at betragte de unge stjerner. Stadium Arena Fyn danner en fantastisk ramme om finalerne, der starter onsdag, den 15. oktober og afgøres endeligt på Blue Hors Avlerdag fredag, den 17. oktober, hvor årets vindere kan lade sig hylde. Distriktsklasserne er tilbage JBK Horse Shows glæder sig til igen at afvikle distriktsklasser i Odense. I år er konceptet udvidet, og der vil blive afviklet både spring- og dressurklasser. Det er en unik mulighed for rytterne for at konkurrere i en international atmosfære og få rigtig god stævneerfaring. Distriktsklasserne i springning finder sted mandag og tirsdag og dressuren onsdag i uge 42. På gensyn i Odense!   Website: www.jbkhorseshows.dk og www.worldcup-odense.dk   Forsidebillede: Ridehesten.com