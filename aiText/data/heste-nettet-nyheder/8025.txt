"Det er mig, der bestemmer over min trailer!"
2011-09-04T18:08:58
I dag havde Heste-Nettet og Ifor Williams den store glæde at overrække den efterhånden meget omtalte trailer til en ovenud lykkelig vinder. Hun hedder Mille og er 6,5 år. Flere tusinde mennesker ventede i spænding, da traileren fra Ifor Williams blev kørt ind i Ring 1 på Roskilde Dyrskueplads, og vinderen skulle trækkes. Vi håbede, at vinderen ville være tilstede. Det er nu engang det sjoveste at overrække så stor en præmie personligt. Spændingen steg, da Anita Spangbo fra Heste-Nettet rodede i kassen med alle de rigtige svar, og da vinderen, Mille Schouw fra Asnæs, blev trukket, og Troels fra Ifor Williams råbte hende op i højtaleren, var der stille længe. Ingen meldte sig. Men pludselig kom en mand gående ind i ringen med en telefon ved øret. Det var Milles far, som havde skyndt sig at ringe til Milles mor, der befandt sig et sted på pladsen sammen med Mille, og bedt dem komme. Vi mødte Mille, hendes mor og hendes storebror udenfor ringen. Mille kom løbende lige imod os, og om det var hendes glæde eller det fulde prinsesseudstyr, hun var iført, der strålede mest, er ikke helt til at sige. Hun grinede og sprang og løb rundt, som man kun kan gøre, når man netop har vundet en stor trailer helt selv. "Det er mig, der har vundet! Det er min trailer!" Mille var slet ikke til at holde i ro, og hun havde altså noget svært ved at holde begejstringen tøjret, især da hun fik lov til at sidde på forsædet, da hun og traileren skulle køres hen til fotografering. Og storebror var naturligvis også med i bilen.  Prinsesse Mille vinker til sig selv, publikum og fotografen. JP-Photo.dk Vi var selv sagt nødt til at åbne traileren, for Mille kunne næsten ikke vente med at få lov at se den indeni. "Jeg vil ind, jeg vil ind, jeg vil ind!". Hun nærmest sprang ind i den og udbrød noget, der vist bedst kan tolkes som et overgearet, lykkeligt og overrasket sejrsgrin.  JP-Photo.dk Jeg prøvede at interviewe Mille, mens hun løb glad rundt i traileren. Det var svært at lade være med at grine lykkeligt selv. Mille? Mille? Har du en hest? "Ja! EN! Men vi kan køre to heste rundt jo!" Ja, det er smart! "Mor, mor, hvis den får et føl, så kan den køre med jo!" Milles mor forklarer, at de netop har haft deres islænderhoppe Brundis ved hingst, men at de altså endnu ikke ved, om hun er drægtig. "Måske får hun to føl!" Det ville Milles mor dog ikke satse på. Milles forældre fortæller, hvordan de har gået rundt på Store Hestedag og set på trailere, fordi de overvejede at skifte deres meget gamle trailer ud, så det kunne simpelthen ikke være bedre. "Det er mig, der bestemmer over MIN trailer!", jubler Mille fra et sted i traileren. Og det er det da. Naturligvis. Storebror fortæller, at traileren er ret sej, og at han faktisk har prøvet at løbe rundt i den, da den stod nede på Heste-Nettets stand. Han fortæller mig også om en anden helt vildt stor trailer med fire rum og tre plader, som han havde set et andet sted. Den var altså også RET sej. Jeg spørger ham, om det ikke er lidt sejt, at det er dem, der skal have den her derhjemme. "Ja!", svarer han, "Og vi var alle fire med! Og hvordan åbner man den her dør?". Den er låst, det kan vi ikke, siger jeg til ham. "Jo! For det er mig, der lige har låst den. Nu låser jeg op!" Inden vi slutter, spørger Mille mig "Vil du godt få tegnet en prinsesse på den?" Jeg må sige til hende, at det ville jeg altså meget gerne, men det kan jeg ikke. "Hvad så med bare en lille blomst?"  Hele familien foran traileren. JP-Photo.dk