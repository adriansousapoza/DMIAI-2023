Rikke N. Andersen tilbage på sin trone
2017-06-11T23:52:33
De er blevet lidt større, Rikke N. Andersens heste, men i dag viste Rikke at det ikke var tilfældigt at hun i årevis stod øverst på skamlen ved DRF mesterskaberne for ponyer. Efter en fejlfri runde i terrænet kunne Rikke hænge endnu en guldmedalje om halsen, denne gang for junior/yr.   Efter gårsdagens springning lå Rikke nummer to efter Sara Bech Strøm. Desværre for Sara blev der problemer på opvarmningen og hun kom aldrig ud af startboksen på Dicte Aldrup. Sådan en chance lader Rikke ikke gå forbi og på Roxanna lykkedes det Rikke at ride fejlfrit og inden for tiden, hvormed hun kunne hænge guldmedaljen om halsen. Sølv gik til Matilde Skrædderdal Andersen på Femme Fatale Blue og bronze til Ida Holm Jessen Knudsen på Memphis.   I den samlede CCI1* nåede Rikke N. Andersen lige at snige sig med inden for placeringerne. Klassen blev vundet af svenske Louise Svensson Jähde.   I CCI2* blev det til dansk andenplads. Niels Goldschmidt var fejlfri på forhindringerne og havde lidt fejl på tid, men det rakte alligevel til en andenplads. Klassen blev vundet af Jonna Britse fra Sverige.   I CIC2* blev det til to danske placeringer. Sofie Teglbjærg tog sig af tredjepladsen og Vivan Ryslinge af fjerdepladsen. Svenskerne har haft mange præmier med hjem fra Kalundborg og også i CIC2* var det svensk førsteplads. Denne gang i skikkelse af Therese Viklund.   For ponyerne blev det rent tysk. Bedst af dem var Linn Sophie Mauchert.