Sådan ser hesten farver   Fagligt
2013-05-15T15:03:39
Heste ser farver forskelligt fra mennesker, og det kan have betydning for deres adfærd. Viden om hestens syn og om hvordan den ser farver, kan hjælpe os til bedre at forstå, hvorfor hesten reagerer som den gør i visse situationer.  En øget forståelse for hvorledes hestens syn fungerer, kan forklare meget af dens adfærd og de forskellige reaktioner hesten udviser. Opnår vi en større forståelse for hvorledes hestens verden ser ud, kan det hjælpe til at gøre vores samvær med hesten sikrere, ligesom det kan være til gavn for os, når vi træner vore heste og f.eks omgiver hesten med farverige objekter som på en springbane.   Hestens farvesyn Blandt forskere hersker der fortsat megen uvished på området, da det er vanskeligt at kortlægge og teste hestens farvesyn, og forskningsresultater har ofte vist sig at være modstridende eller vanskelige at konkludere på. Nyere forskning giver dog belæg for, at hesten kan se farver, men at farvesynet kun er svagt udviklet. Hesten har to-farvet syn, eller det der kaldes dikromatisk syn ligesom mange andre dyr i øvrigt. Det betyder at hesten kan se to af de tre bølgelængder af synligt lys, i modsætning til det trikromatisk syn som mennesker har, og som derfor kan se alle tre, og derfor all spektre af lys. Dette kan hesten således ikke. Det betyder at der er visse farver hesten ikke kan se. Kan ikke se rødt Forskerne mener, at heste kan se grønne og blå nuancer af farve spektret, men ikke kan skelne rødt. Det svarer lidt til rød-grøn farveblindhed hos mennesker, hvor nogle farver, specielt rød og relaterede farver, fremstår mere som grønne eller grålige farvenuancer. Ifølge synseksperten Dr. Brian Timney, fra Universitetet af Western Ontario, Canada, har forsøg vist, at heste har udfordringer med at skelne rød eller blå fra grå, og at de har problemer med at sondre mellem gul og grøn. Konsekvensen er, at heste formentligt ser verden mere udvasket og med mere pastellignende farver end os mennesker. Heste menes at kunne se nuancer af grøn, gul, blå og grå, men det betyder samtidig, at nogle farvenuancer fremstår meget ens, og at der derfor let kan opstå farvesammenfald, som mennesker i modsætning til heste har meget let ved at sondre imellem. Værd at vide:  Hestens farvesyn, gør at visse forhindringer kan fremstå meget vanskelige for hesten at se tydeligt, hvorfor spring bomme der er malet med stærkt adskilte signalfarver og markant skift mellem lyse og mørke farver, er lettere for hesten at se, ligesom farvevarianter der adskiller sig markant fra omgivelserne.   Røde forhindringer volder heste store udfordringer, som man bl.a. så ved OL i London 2012, hvor mange heste fejlede på en rød forhindring der var opstillet på banen.   Da heste kan have vanskeligt ved at skelne visse farvekontraster, og derfor kan det tilrådes at ride meget lige på spring de har svært ved at se, hvilket giver dem bedre mulighed for at se springet.  Se også artiklen: "Sådan ser hesten verden" (www.heste-nettet.dk/nyheder/9924/) Se også artiklen: "Sådan ser hesten Lys og mørke" (www.heste-nettet.dk/nyheder/9926/)    Forsidefoto: JP-Photo.dk