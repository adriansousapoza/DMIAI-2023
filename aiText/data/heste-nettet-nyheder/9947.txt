U21-ryttere på svær opgave
2013-05-11T11:50:24
Kun syv ryttere kom fejlfrit gennem kvalifikationen til DRF-mesterskabet for Young Riders ved DM-stævnet på Tågerup.  En mesterskabsbane er svær. Det måtte rigtig mange af de 40 ryttere konstatere, da der var kvalifikation til DRF-mesterskabet for Young Rider (U21) præsenteret af Honda v/ Autogården ved DM-stævnet i ridebanespringning på Tågerup ved Kolding.  Kun syv kom fejlfrit gennem banen, fire var fejlfrie på forhindringerne men havde en tidsfejl, og en indkasserede to tidsfejl. Fem ryttere måtte udgå - den ene efter et fald.  Vinder af klassen blev Christiane Tetzlaff på Unita 10 i tiden 73,15. På andenpladsen kom Camilla Fliedner Ernst på Diamond 4'Ever i 74,11 og som nummer tre Isabell Jasmin Kristoffersen på Beckham Røntved i 74,95. På fjerdepladsen kom Julie Paludan Sørensen på Wemilion i 76,00 og som nummer fem den regerende U21-mester Kasper H. Hansen på Leonce i tiden 76,17.  Der er finale for U21-rytterne i dag lørdag, hvor de rider to runder. Det er de 20 bedste ryttere, der går videre.  Unita 10 og Christiane Tetzlaff i fin stil over et af springene.  Christiane Tetzlaff kom på førstepladsen i kvalifikationen på Unita 10 og ligger i spidsen før finalen. Hun startede også på Womack van T Oud Vliegveld, der fik fire fejl.  