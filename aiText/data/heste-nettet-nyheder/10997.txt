3 finalister til UVM for 5 års!   Reportage
2014-09-19T21:59:14
I går gik starten til dette års VM for ungheste. Der afholdes VM for 5, 6 og 7 års heste. UVM foregår således, at der er to runder som alle ryttere skal igennem, for at komme igennem nåleøjet til finalen søndag. For 5 års er det alle 5 års med en nulrunde i begge kvalifikationer, som er kvalificeret til finalen. Med lidt held er der også nogen med lidt fejl, som går videre til finalen. For 6 og 7 års er det de 30 bedste fra begge runder, der kvalificeres direkte videre til finalen, hvor der fra stævnearrangørens side er mulighed for at give op til 10 wildcards i begge finaler. Man giver point til alle startende ekvipager i begge afdelinger, og dem med færrest point går videre til finalen. Alle startende ekvipager i finalen starter med nul fejl. Stævnet her hos Zangersheide i Lanaken foregår på 3 baner, hvor man nærmest løber fra den ene bane til den anden, for at nå at se alle danskerne. For 5 års havde vi i går 10 danske ekvipager til start på den 125 cm store bane, hvor der i alt var 236 ekvipager til start. Afstandene på banen er fair for hestene, men der skal rides i et godt tempo og hestene skal være på plads, for at det lykkes at overvinde forhindringerne fejlfrit og inden for den fejlfrie tid. På banen red hele 14 ekvipager banen med 1 tidsfejl. Det var der til gengæld ikke nogen af de danske ekvipager der gjorde. Til start i går var Jennifer Fogh Pedersen på Blind Date e. Sandro Boy/Concept samt på Divo d. Diamant de Semily/Corrado I, Kim Kristensen på Albert K e. Heartbeat/Quidam de Revel samt på Dimitri Z e. Diarado/Carthago Z, Kirstin Skjoldshøj på Pegasus e. Party Dance/Andiamo, Stine Cassøe på Classified Love e. Colman/Gambler's Cup xx, Anica Kristoffersen på den hjemmeavlede Play Girl e. Party Dance/Calato, Allan Blomgren på Bistra e. Casino/Casir Ask, Jesper Meyenburg på E Bøgegårdens Dicapo e. Diamant de Semilly/Phin Phin og Charlotte Schreiber på Vong's Dondee e. Diamant de Revel/Grannus. Resultaterne fra i går var rigtig fine. Det blev til fejlfrie ture til Jennifer Fog Pedersen på både Blind Date og på Divo, Kim Kristensen på Albert K, Kirstin Skjoldshøj på Pegasus, Stine Cassøe på Classified Love samt Anica Kristoffersen på Play Girl. Allan Blomgren på Bistra samt Kim Kristensen på Dimitri Z kom begge igennem banen med 4 fejl. Så var håbet, at flere af de danske ryttere kunne holde stilen fra i går og levere endnu en fejlfri runde, og dermed være kvalificeret til finalen. Det er der flere af de danske rytterne der kunne! Anica Kristoffersen og Stine Cassøe red begge to super ture i dag, hvor hestene ikke var i nærheden af en bom, og efter gårsdagens ture stod det allerede klart, at de var kvalificeret videre til finalen søndag. I dag fik Kim Kristensen 1 ærgerlig tidsfejl, men i sidste ende skulle det alligevel vise sig at være nok til at gå videre til finalen, og vi nu glæde os til finalen på søndag, hvor vi har hele 3 ryttere til start ud af et 44 ekvipager stort startfelt. Yderligere lykkedes det Charlotte Schreiber på Vong's Dondee og Allan Blomgren at ride fejlfrit i dag, men efter fejl i gårsdagens ture gik de desværre ikke videre til finalen. Hestene sprang ellers overlegent i dag. Kristian Skovrider, som har været med til at udtage DVs heste her til Zangersheide, kommenterer efter de sidste to dages ture, at "Danskerne har gjort det rigtigt godt! De 5 års har vist rigtig gode ture med to der har været dobbelt nul, en med 0 og 1 fejl samt at vi har haft to med 0 fejl i den ene runde og 4 fejl i den runde. Nedslagene har været lette nedslag, og generelt har de udtagne ryttere gjort det rigtigt godt. Med tre i finalen, så kan vi absolut ikke klage! Selve banen var jeg i dag forundret over, at tiden ikke var strammere end den var, men ellers har banerne været helt, som de skulle være efter niveauet."  Dagens bane for de 5 års. Foto: Privat  