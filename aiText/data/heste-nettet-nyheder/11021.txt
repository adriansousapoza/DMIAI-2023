Driver stiller til start i Odense
2014-10-10T12:36:32
Hønnerups Driver har den seneste tid vist stabil, opadgående form, og det får Anna Kasprzak til at melde klar til start i U25 ved JBK Horse Shows 2014 i Odense, der netop er startet.   Hønnerups Driver og Anna Kasprzak da de tog sejren på Broholm i juni til DRF Mesterskab U25 Få måneder før sin 25-års fødselsdag kan Anna Kasprzak lige præcis nå at stille i U25 med Hønnerups Driver, og det er en mulighed, hun har valgt at benytte i Odense. "Driver har gået fantastisk de seneste gange, vi har trænet, og det virker som om, han udvikler sig i den rigtige retning. Derfor har jeg valgt at stille i U25 med ham," fortæller Anna Kasprzak. Dertil kommer, at Driver endnu ikke har så megen stævne-erfaring, og stævnet i Odense er en oplagt mulighed for ham til at prøve kræfter med et større af slagsen. "Driver skal lære at være ude til de store stævner, og jeg håber, vi kan få nogle rigtig gode dage sammen i Odense. Stemningen og publikum til stævnet i Odense er altid helt fantastisk, så jeg glæder mig," siger Anna Kasprzak. Driver er i fin form op til stævnet, der starter om en uge. "Vi har i forvejen forberedt os på den clinic, vi deltager i onsdag, så Driver er i god form forud for starten fredag. Vi træner flittigt videre, men der bliver også plads til pauser, hvor han f.eks. kommer på fold. Jeg prioriterer at finde den rette balance mellem træning og fri, så det er en glad og veltilpas hest, jeg har med til stævne," slutter Anna Kasprzak. Allerede onsdag den 15.oktober tager Anna Kasprzak hul på aktiviteterne i Odense, når hun sammen med Hønnerups Driver mødes med Charlotte Dujardin og Valegro for at afholde clinic.   Kilde: Kasprzakdressage.com