Føler sig uovervindelig 
2012-06-06T16:45:01
Når travtræner Kenneth Nielsen sætter sig bag en af verdens bedste travheste, Oyonnax, på søndag i Copenhagen Cup på Charlottenlund Travbane, giver det ham en følelse, som kun meget få heste giver. »Man mærker det lige med det samme, at en hest som Oyonnax rummer noget, som kun ganske få heste har. Den har noget helt særligt, som er milevidt fra de heste, jeg kører til hverdag. Dens indstilling til væddeløb og dens effektivitet i løbene er helt unik,« fortæller Kenneth Nielsen. »Det giver en følelse af at sidde bag noget uovervindeligt, og så får man selv uanede resurser og føler sig selv uovervindelig,« forklarer Kenneth Nielsen om heste som Oyonnax, der i sin karriere har indløbet godt 13 millioner kroner. Hesten er fransk og bliver trænet af Vincent Brazon og er ejet af Manuel Ahres og hans familie, som Kenneth Nielsen lærte at kende, da han havde Kanonis Lobell til start i Copenhagen Cup i 2009, hvor også Oyonnax startede. Kenneth Nielsen kørte også den tiårige hingst i Elitloppet i Stockholm for to uger siden, et af Europas største løb. Her gik det ikke så godt i finalen, da hesten blev for ivrig, og en anden hest trak ud foran parret. »Sådan er væddeløb. Man skal også have heldet, og det havde vi ikke den dag. Heldet kan også blive afgørende på søndag, da vi har fået et yderligt startspor, og derfor er jeg afhængig af, hvordan de andre kører og kan ikke skabe løbet selv,« siger Kenneth Nielsen.Følger modstander I feltet er også den seksårige O'Grady, der bliver trænet af Gorden Dahl i Skive. Den hest har Kenneth Nielsen et helt særligt forhold til, da han fik den i stalden som unghest og tilkørte den. Siden lærte han den at løbe væddeløb, og den nåede at vinde et løb for ham, inden ejeren solgte den som fireåring dagen før dens sæsondebut. »Derefter vandt den syv løb i træk, og jeg har fulgt den siden. Det er dejligt at se, hvordan O'Grady har udviklet sig, og allerede sidste år var jeg ikke i tvivl om, at han ville komme med i Copenhagen Cup i år,« husker Kenneth Nielsen, der glæder sig til på søndag. »Det bliver rigtig, rigtig sjovt at køre en af verdens hurtigste heste og have en chance for at være i top tre. Jeg håber for ejernes skyld, nu da de har rejst så langt, at vi har mere held denne gang. Heldet og afviklingen af løbet betyder alt i et løb som Copenhagen Cup, hvor alle hestene er så gode,« siger Kenneth Nielsen. Hvis parret skulle vinde, er der 750.000 kroner i førstepræmie - og en laurbærkrans.Af Hestesportens Medier  Oyonnax ses her på Solvalla i selskab med Kenneth Nielsen iført den franske ejers karakteristiske lyserøde køredragt. Foto: KM FOTO.