En god start på et langt liv som ridehest.   Fagligt
2013-04-19T11:45:01
I forbindelse med forårets komme vil vi over de næste uger tilbyde jer læsere en række videoer, hvor hestedyrlæge og bidspecialist Christina Suntum Sørensen fra www.Hestemund.dk og www.Bidtilpasning.dk vil give gode råd og vejledning omkring det at tilride en unghest. Naturligvis med fokus på biddets rolle.  Mange ryttere starter tilridningen med et ikke-tilpasset bid der slet ikke passer hesten, og skaber dermed en masse problemer for sig selv og hesten. Måske får man heller ikke tjekket hestens tænder, og risikerer dermed at sætte sig op på en hest hvor f.eks. tandspidser allerede fra start skaber smerter i munden på hesten.   Foråret er det tidspunkt hvor flest går i gang med at tilride de ungheste der er blevet klar til det, henover vinteren. Tilridning er en længere process, og tager ofte mange måneder. Inden hesten for første gang skal have rytteren i sadlen er der ofte gjort et stort forarbejde i at vænne hesten til sadel, hovedtøj og diverse kommandoer. Desuden er det vigtigt at hesten fra start har lært god opdragelse og kan trækkes, bindes, og naturligvis er tryg ved at have mennesker omkring sig.   I denne, og de kommende videoer vil dyrlæge Christina Suntum Sørensen fra Hestemund.dk vise hvordan man finder det rigtige bid, vænner hesten til biddet, indlærer signaler fra jorden og til sidst, rider hesten for første gang.   I videoerne får Christina hjælp af Kristina Højby og den tre-årige DV vallak Sir Connor, kaldet Bønne. Bønne er vant til daglig håndtering, og vænnet til at gå i longe, men er hverkend vant til trense eller sadel. Har man en hest der har passet sig selv på en mark indtil nu, skal man naturligvis starte et andet sted.   Christina starter i denne video, med at måle Bønnes mund og pladsen derinde så Bønne starter med at få er bid på der passer til hans mund. Han har også fået et tandtjek af Christina, så Kristina ved at han ikke har tandproblemer. Mange ungheste får først tjekket tænderne når de har haft problemer i et stykke tid, og det kan sætte tilridningen mange måneder tilbage, så et tandtjek er altid en god ide.   I den forbindelse er det vigtigt at nævne, at en ordentlig mundhuleundersøgelse foregår med mundspærre, godt lys og spejl.  Dette var den første af videoerne, den næste kommer på fredag i næste uge.  Har du, i mellemtiden, lyst til at se mere om bidtilpasning og biddets rolle for hestens præstation og almene velvære, er der masser af information og video tilgængeligt på Christina's hjemmeside www.hestemund.dk  