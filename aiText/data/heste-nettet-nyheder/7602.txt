Nordisk Mesterskab i military får kongelig protektor 
2011-04-08T12:00:02
Arrangørerne bag Grand Vitara Nordic Baltic Eventing Championships er stolte over at kunne meddele, at Hendes Kongelige Højhed Prinsesse Benedikte, der er æresmedlem af Sportsrideklubben, har givet tilsagn om at være protektor for det internationale mesterskabsstævne, som finder sted fra den 7. - 10. juli 2011. Det nordiske militarymesterskab strækker sig over tre dage, hvor ekvipagerne rider dressur, terrænridt og ridebanespringning. Den indledende dressur og afgørende ridebanespringning afvikles i Bernstorffsparken, Charlottenlund, den 8. og 10. juli mens det spændende udholdenhedsridt i terrænet foregår den 9. juli på Kirkehavegård i Gilleleje. Der bliver uden tvivl spænding til det sidste, når ca. 120 af Nordens bedste militaryryttere skal dyste om mesterskabstitlerne for hhv. pony, junior/youngrider og seniorer. Den indledende dressur og den afgørende springning afvikles i den smukke Bernstorffspark i Gentofte (fredag og søndag). Det udfordrende terrænridt foregår om lørdagen, på en til mesterskabet nydesignet terrænbane, i Gilleleje. Det er første gang i flere år, at Danmark er vært for et så stort internationalt militarystævne. Derfor er alle sejl sat til for at både ryttere, medhjælpere og publikum får en stor oplevelse til stævnet, hvor der er gratis adgang for publikum alle tre dage. Ud over de spændende mesterskabsklasser byder stævnet også på to åbne internationale klasser, hvor arrangørerne forventer deltagelse fra bl.a. Tyskland og Holland. Der er mange flere oplysninger om stævnet på: www.nordic-eventing.dk 