Hvem skal hædres med Lis Hartels Mindepris?
2013-03-13T08:46:04
I juni uddeles Lis Hartels Mindepris for 5. gang ved DM i dressur for seniorer. Lis Hartels Mindepris uddeles fremover hvert andet år til en person, dressurrytter, handicaprytter eller forening, der har gjort en ekstraordinær indsats for dressursporten i Danmark. Den 1. maj 2013 er sidste frist for at indstille potentielle prismodtagere.   Stutteriejere og OL-ryttere Tidligere vindere af prisen tæller personer som paradressurholdleder Lis Lihme fra Næstved, Danmarks gennem tiderne mest vindende dressurrytter, Anne Grethe Törnblad, ejeren af stutteri Blue Hors, Kjeld Kirk Kristiansen, samt Anne og Frederik Lütken fra Broholm Gods, der blev hædret for deres utrættelige arbejde med at arrangere og lægge arealer til danmarksmesterskaberne i dressur.   Hvem skal have prisen i år? Nu er jagten gået ind på at finde den næste i rækken af prismodtagere. Dressurens Venner har allerede modtaget de første forslag til kandidater, men tager gerne imod endnu flere bud på egnene prismodtagere inden 1. maj. "Formålet er at støtte dressursporten i Danmark med en personlig støtte til en person, en forening eller en organisation, der gennem flere år har gjort noget særligt for dressursporten," siger sekretariatsleder Tove Højergaard fra Dressurens Venner.   25.000 kr. Mindeprisen består af to dele. Ud over en vandrepræmie følger et støttebeløb på 25.000 kr. fra Dressurens Venner. Prisen uddeles til juni i forbindelse med DM på Broholm. Mindeprisen er indstiftet i samarbejde med familien Hartel-Siesbye for at sikre, at Lis Hartels engagement for dansk dressursport vil blive erindret fremover. Indstil kandidater via hjemmesiden. Læs mere om prisen på http://www.dressurensvenner.dk. Her findes også et ansøgningsskema, der skal udfyldes og indsendes inden 1. maj 2013.   Kilde: DRF  Arkivfoto: JP-Photo