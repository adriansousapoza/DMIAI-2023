Fejlridning i Grand Prix Special?
2013-08-23T16:24:48
Mange går måske rundt med spørgsmålet, om også de professionelle rider forkert i programmet engang i mellem? Svaret er ja, rent faktisk skete dette hele fire gange i denne EM Grand Prix Special, endda tre forskellige steder i programmet.  Når det så er sagt bød sidste halvdel af denne Grand Prix Special på den ene top ekvipage efter den anden. Ikke ofte oplever man Europas allerbedste ryttere ride lige efter hinanden, som vi gjorde det i dag, og det kunne næsten tage pusten fra de fleste.  Det var bestemt ikke Helgstrands dag i dag. Selvom Andreas Helgstrand og Akeem Foldager startede flot ud i travprogrammet, gik der ikke længe før de første taktfejl og misforståelser indløb. Helt galt gik det i galopprogrammet, hvor begge changementsserier kiksede og Akeem faldt helt i trav ved den sidste galoppiruette til højre. Resultatet for Andreas Helgstrand og Akeem Foldager blev dermed 71,101 % og en 23. plads. Vi får derfor ikke denne ekvipage at se i søndagens kür.  Andreas Helgstrand og Akeem Foldager (Foto: JP-Photo)   Herefter fulgte svenske Patrik Kittel, som ellers havde en rigtig fin tur på Toy Story, men som også indledte perlerækken af fejlridninger. Patrik Kittel sluttede med 72,158 %.  Patrik Kittel og Toy Story (Foto: JP-Photo)  Turen for danske Anna Kasprzak og Donnperignon startede rigtig godt og inden skridtturen lå procenterne på 77 %. Desværre havde Anna og Pepe lidt problemer i deres første piaff, hvor Pepe gik i stå. Et flot galopprogram med fejlfrie changementsserier og fine galoppiruetter sendte dog parret ind på 7. pladsen med 76,682 %. Anna Kasprzak og Donnperignon sluttede dermed som bedste dansker og er naturligvis videre til søndagens Grand Prix Kür.    Anna Kasprzak og Donnperignon (Foto: JP-Photo) Helen Langehanenberg og Damon Hill imponerede igen i dag med en fantastisk tur, som blev belønnet med 84,330 %, og som sendte den tyske top-ekvipage på andenpladsen og en sølvmedalje, kun slået af Charlotte Dujardin med 1, 369 %-point. Hingstens åbenlyse kapacitet i alle tre gangarter, resulterede også i adskillige 10-taller for både passage og travøgningerne. Helen havde dog igen i dag problemer i piaff, hvor hingsten flere gange gik lidt i stå. Det skal blive enormt spændende, om Helen, hvis hun formår at få Damon Hill mere aktiv i piaffen, kan slå engelske Dujardin i søndagens kür. Også Helen Langehanenberg havde en fejlridning i dag.    Helen Langehanenberg og Damon Hill (Foto: JP-Photo)   Den engelske stor-favorit Charlotte Dujardin med Valegro, leverede igen i dag en drøm af et ridt til 85,699 %, hvilket også betød at Charlotte kunne stå øverst på skamlen i dagens præmieoverrækkelse med en guldmedalje om halsen. En mindre misforståelse i skridten, hvor Valegro lavede galopanspring, var eneste finger at sætte på dette ridt. Valegro har, ligesom Damon Hill, ingen begrænsninger i sit potentiale og kan, når alt spiller, høste topkarakter i alle øvelser. Charlotte Dujardin kunne heller ikke personligt se sig fri for fejl, Charlotte stod nemlig for dagens tredje fejlridning.  Chatlotte Dujardin og Valegro (Foto: JP-Photo)   Som sidste dansk rytter leverede Prinsessen igen et godt resultat med 73,765 %. Nathalie havde i et ellers flot og harmonisk ridt, desværre fejl i etter changementerne samt en misforståelse i den anden travøgning, hvor Digby lavede galopanspring. Nathalie og Digby sluttede på 11. pladsen og er dermed også videre til søndagens kür.  Adelinde Cornelissen red sig ind på tredjepladsen og en bronzemedalje med 81,548 %, med et flot og (næsten) fejlfrit program med højdepunkter i travturen, hvor Parzivals piaff og passage flere gange blev honoreret med den højeste karakter, 10. Den hollandske ekvipage kunne dog heller ikke se sig helt fri for fejl, idet Adelinde stod for dagens fjerde fejlridning, dette havde dog efterhånden ringe betydning idet alle de tre højeste placerede i dagens Grand Prix Special, alle tre havde en fejlridning, og dermed ikke påvirkede de 3 ekvipager i forhold til hinanden.  Edward Gal var med Glock´s Undercover klassens sidste rytter og bort set fra lidt uro i indridningsparaden, leverede Gal et fejlfrit program. Undercovers åbenlyse talent for piaff og passage blev gentagne gange belønnet med 10-taller. Ingen kan som Gal, lave så knivskarpe temposkift og overgange, hvilket dommerne også belønnede godt. At vi ikke i denne ekvipage fandt dagens vinder skal især findes i galopprogrammet, hvor Undercovers manglende rummelighed især kommer til udtryk. Edward Gal og Undercover endte på fjerdepladsen med 79,479 %.  