Mange ryttere kom og testede DM-banen
2014-05-16T06:39:25
Der var dramatiske sorte skyer over banen, da der for anden gang inden det kommende DM blev indbudt til åben banetræning hos Schou Absolute Horses på Tågerup ved Kolding. Og igen benyttede mange ryttere - en del tilmed langvejs fra - lejligheden til at lade prøve de store forhindringer med forskellige fyld og ikke mindst den åbne vandgrav.   Hvor tågen lå tæt under banetræningen den 5. april var der denne gang blæst og sorte skyer. Men det generede hverken heste eller ryttere. Det var ikke kun deltagere i det kommende DM-stævne, der ville prøve banen. Andre ryttere syntes bare, det var spændende at prøve en så stor bane.   Der er fuld gang i forberedelserne til stævnet, som afvikles fra 28. maj til 1. juni. Der skal kåres mestre i fire aldersklasser. Det er First DM for senior og DRF-mesterskaberne Jyske Bank Young rider (U21), Absolute Horses junior (U18) og Stall Bengtsson & Kristoffersen Children (børn under 14 år, som rider hest i stedet for pony). Ud over mesterskabsklasserne bliver der mange andre konkurrenceklasser.    Emilie Petersen fra Billund ville lige se, hvad hendes nye pony Valentina M sagde til forhindringerne, og den tog det hele flyvende - selv vandgraven.    Herle Rønnest fra Holsted er i skarp vandtræning med Bjerglunds Crack. De skal med til DM-stævnet, men om det bliver i DM-klassen eller nogle af de andre klasser er ikke afgjort. Trekombinationen var i hvert fald ikke noget problem.