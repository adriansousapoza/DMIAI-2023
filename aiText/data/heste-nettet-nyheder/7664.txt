Sandro Boys bevægende farvel til springsporten
2011-05-04T23:53:16
Ved World Cup-stævnet i Leipzig i den forgangne weekend blev der taget afsked med tophesten Sandro Boy. Den 18-årige hingsts farvel til sporten blev markeret med et smukt farvel fra publikum i Leipzig. Tyske Marcus Ehning kunne ikke holde tårerne tilbage, da publikum viftede med hvide lommetørklæder og hermed var med til at markere den store betydning, ekvipagen har haft for sporten. Den 18-årige hingst har indtjent ca. 1.2 millioner Euro i præmiepenge og har mange topresultater bag sig, heriblandt vinder af World Cup-finalen i 2006 samt sejre fra Zürich, Frankfurt, London, Lyon og Hannover. Ved ceremonien blev ligeledes Sandro Boys ejere, avlere og hestepasser hyldet.  Foto: JP-Photo.dk Sandro Boy, der er efter Sandro/Grannus, vil nu være til avlsbenyttelse fra Hingstestation Schockemöhle og skal ligeledes nyde livet på foldene hos Marcus Ehning.