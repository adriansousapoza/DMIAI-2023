Christian Schou GP-placeret i Neumünster
2013-02-17T15:08:33
På den blot 9-årige Balougraph har Christian vist fantastisk form ved det internationale traditionsstævne i Neumünster og her til eftermiddag placerede parret sig i den prestigefulde Grand Prix.  Efter en flot og fejlfri hovedrunde faldt der desværre en enkelt bom i omspringningen for den endnu på dette niveau urutinerede hingst og derfor måtte Christian og Balougraph tage til takke med en 9. plads i det særdeles hårde selskab. Klassen blev vundet af tyske Marco Kutscher på Cornet's Cristallo (Westf. e. Cornet Obolensky/Pilot) foran schweiziske Pius Schwizer på Powerplay (Holst. e. Casall/Limbus).  Søren N. Pedersen red Tailormade Esperanza de Rebel (Holst. e. Rebel Z I/Corofino I) med et enkelt nedsslag i hovedrunden og måtte tage til takke med pladsen som første uplaceret.  Thomas Sandgaard fulgte tæt efter på Amarone (Westf. e. Arpeggio/Potsdam) også med et enkelt nedslag i hovedrunden.   Christian Schou og Balougraph har haft en overordentlig succesrig uge i Neumünster med placeringer i alle deres tre starter. De foregående dage var de to placeret i 1.50m klasser og i dag altså i den 1.55m store trestjernede Grand Prix. Christian Schou under et interview med Heste-Nettet.dk ved hingstekåringen i Herning. Arkivfoto: JP-Photo.dk