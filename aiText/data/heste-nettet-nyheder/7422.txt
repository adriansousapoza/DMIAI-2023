Hesteorganisationer vil forbedre hestelov
2011-02-15T16:56:48
Loven om hestehold skal revideres i 2012, og 8 danske hesteorganisationer går sammen om at udarbejde et sæt anbefalinger til Justitsministeriet. Da hesteloven har stor indvirkning på hele hestesektoren, anser organisationerne det for yderst vigtigt, at loven så vidt muligt baseres på videnskabelig evidens. Arbejdsgruppen bag anbefalingerne består af Dansk Ride Forbund, Den Danske Dyrlægeforenings sektion for hestedyrlæger, Hestens Værn, Dansk Islandshesteforening, Dansk Varmblod, Videncentret |Heste, Dansk Galop og Dansk Travsports Centralforbund. Hestelov skal justeres Loven om hold af heste trådte i kraft den 1. januar 2008, og i 2012, 4 år efter, skal loven sendes i høring om, hvordan den fungerer i praksis, og om der vil være behov for at foretage justeringer. Loven har stor betydning for alle indenfor hestesektoren, og især den del, der træder i kraft i 2016 og 2020 med krav til lysindfald, boksstørrelser og loftshøjder forventes at påvirke hele sektoren i høj grad. Hestevelfærden er vigtigst Hesten er et brugsdyr, hvis velbefindende skal sikres gennem mindstekrav. Det er omdrejningspunktet for de anbefalinger, som arbejdsgruppen udarbejder til Justitsministeriet i forbindelse med revideringen af Lov Om Hold Af Heste i 2012. Arbejdsgruppen blev nedsat den 15. december på et indledende møde, og organisationerne anser det for nødvendigt, at gennemførelse af en lov med så store implikationer for hestebranchen så vidt som muligt bygges på videnskabelig evidens. Stærkt samarbejde skal forbedre hestelov "Det er enormt vigtigt, at sportens aktører kan arbejde sammen om sikringen af hestevelfærd. For ved at arbejde sammen kan vi sikre, at alle aspekter omkring hestehold tages i betragtning og evalueres, når anbefalingerne skal udarbejdes. Vi er overbevist om, at arbejdet vil gavne udviklingen af loven", siger Ulf Helgstrand, formand for Dansk Ride Forbund. Følgende punkter vil indgå i arbejdet med anbefalingerne: * Loftshøjde * Boksstørrelse * Lysindfald * Foldregler * Artsfællekontakt * Rumfang pr. hest * Hopper på stald ved foling * Regler for opbinding * Relevant faglig uddannelse for pasning af heste Næste møde i arbejdsgruppen bliver den 17. marts 2011. Kilde: Pressemeddelelse