Saqini 6. i Grand Prix
2011-01-23T18:12:42
Den danskfødte holstenerhoppe Edelgaard's Saqini sprang en suveræn hovedrunde under den erfarne tyske rytter Andreas Ripke i den tostjernede Grand Prix ved stævnet i Neustadt/Dosse.  I omspringningen blev det til endnu en flot nulrunde, men det var tydeligt at Ripke ikke red med fuld risiko på den endnu blot 9-årige hest, hvorfor tiden også blot rakte til en 6. plads. Edelgaard's Saqini er opdrættet af Eigil Pers, Stutteri Edelgaard og efter Quidam de Revel-sønnen Quantum og hoppen Nassini (e. Cassini I/Coronado I/Lincoln). Saqini blev i 2006-2007 redet af Thomas Jensen og var begge år kvalificeret til DSA finalerne for hhv. 4- og 5-års springheste. I starten af 2008 sprang Saqini flere LA-klasser under Thomas Jensen indtil hun altså blev erhvervet af Andreas Ripke og påbegyndte sin internationale karriere og i november 2008 fik sin første internationale placering i Youngster-finalen ved det firestjernede stævne i Kiel. Siden da har ekvipagen haft flere flotte placeringer i Youngster- og S-klasser. Linnea Ericsson og Qruella M (SWB e. Quidam de Revel/Furidant) henlagde også en meget flot hovedrunde, men måtte indkassere et enkelt nedslag og dermed blev det ikke til en plads i omspringningen.