Sjef Janssen er Raths nye træner – men først efter OL 2012
2012-01-31T23:19:25
Man kunne i dag på eurodressages hjemmeside læse nyheden, at den tyske landsholdsrytter og sølvvinder ved EM, Matthias Rath har indgået samarbejde med den hollandske landsholdstræner og Anky van Grundsvens ægtefælle, Sjef Janssen.   Samarbejdet skal til en start kun omfatte træning af Matthias Rath på de unge talenter, Bretton Woods og Fürst Romancier og ikke verdensstjernen Totilas før efter OL i London.  Team Totilas, som udover Matthias Rath også omfatter Ann Kathrin Linsenhoff, Klaus Martin Rath og forretningspartneren Paul Schockemohle, havde ellers ønsket, at Sjef også skulle træne Matthias og Totilas, men dette måtte Sjef afslå. Den 61-årige hollænder ønsker ikke at træne Matthias på Totilas, idet denne ekvipage vil udgøre en konkurrent for det hollandske landshold til sommerens OL i London, og Sjef ville derfor befinde sig i en interessekonflikt. Sjef Janssen ligger ikke skjul på, at det er hans ønske at det hollandske dressurhold skal slå det tyske til sommer.  Kun få timer efter denne nyhed blev publiceret på eurodressage, greb det hollandske rideforbund ind, og henstillede landstræneren til, ikke at starte sit samarbejde med Matthias Rath før OL i London er afviklet. Dette kan virke forunderligt, idet Sjef Janssen også er træner for EM bronzemedaljevinder Patrik Kittel og Scandic, som skal repræsentere Sverige i det kommende OL, hvilket hverken Sjef Janssen eller rideforbundet finder problematisk.  Før Totilas blev købt til Tyskland af Paul Schockemohle, trænede Matthias Rath hos Klaus Balkenhol. På Totilas er Matthias Rath kun blevet trænet af hans far, Klaus Martin Rath.   Se video af Matthias og Totilas fra EM her. Kilde: Eurodressage