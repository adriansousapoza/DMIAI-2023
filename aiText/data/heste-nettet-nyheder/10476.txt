Holsten mister en legende: Contender er gået bort
2014-01-15T02:14:04
Det tyske holstener forbund har mistet en af alle tiders mest betydningsfulde hingste i den internationale springhesteavl. Hingsten Contender er død i en alder af 30 år.   Afkom i sporten, for bare at nævne nogle ganske få, som den dobbelte EM-guldvinder Montender (Marco Kutcher), Checkmate (Meredith Michaels-Beerbaum), den tredobbelte vinder af Hamborg Springderby Collin (Toni Hassmann), Controe (Jörg Kreutzmann/Marco Kutcher), Chiara (Ludger Beerbaum), Carlo (Nick Skelton/Sergio Alvarez Moya), Constantin (Jörg Naeve/Markus Beerbaum), Conterno Grande (Marco Kutcher/Philipp Weisshaupt), Careful (Jannike West) og i Danmark den velkendte Con Air der i flere år fejrede successer under Lars Bak Andersen og senere argentinske José Larocca, er alle med til, at understrege Contender-afkommenes fremragende egenskaber i springsporten. Ifølge holstener forbundet har Contenders afkom indtil videre indsprunget mere end 7,7 mio. Euro - altså mere end 57 mio. danske kroner.   Ikke alene i sporten markerer Contenders afkom sig. I avlen efterlader han sig bare i Tyskland, intet mindre end 127 kårede sønner. Heraf har særligt Montender, Chellano Z, Concerto II, Chello II og III, Contango, Cantos, Cosimo, Cristo og Contendro I markeret sig som særdeles gode hingste og værdige arvtagere til det dynasti Contender har skabt i sit 30-årige liv. Særligt Contendro I markerer sig for tiden med afkom i topsport som bl.a. Codex One (Christian Ahlmann), Campbel (Marcus Ehning), Callahan (Gerco Schröder) og mange flere.   Contender faldt efter den ligeså legendariske Cor de la Bryére-søn Calypso II ud af superhoppen Gofine e. Ramiro/Ladykiller XX. Han blev født i 1984 hos Niko Detlef og kom fra den holstenske hoppestamme 2472. Udover hans faders velkendte gennemslagskraft bidrog Gofines unikke egenskaber med sikkerhed også til Contenders formidable nedarvning. I Danmark er hun udover Contender, i særdeleshed kendt for Caletto I-sønnen Cornetto der klarede sig udmærket i sporten under bl.a. Lars N. Pedersen og med relativt få afkom gav flere heste til den større sport. Især i Sverige var Cornetto afholdt og leverede mange gode sportsheste. Gofine var med vidt forskellige hingste også mor til S-hestene Ulina I, Frechdachs, Florenza, Elektra I (Antigone 77) og Caro As. Ulina I blev mormor til tophesten VDL Groep Think Twice (Leopold van Asten) mens datteren M-Lareen gav Fine Kiss (Michel Robert) og Caliskan (Candice King). En anden datter, Akelei III blev mor til hingstene Cassandro I og II, hvoraf Cassandro I er bedre kendt som den internationale springhest Loro Piano Cassandro under italienske Jerry Smith. 11 kårede hingste og utallige internationale S-heste udspringer i dag fra Gofine i mødrene linie.