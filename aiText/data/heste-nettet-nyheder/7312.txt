Tina Lund pensionerer Carola
2011-01-11T16:25:23
Tina Lunds nu 17-årige partner ved internationale stævner verden over, Coronado-datteren Carola skal ifoles i år og går dermed på pension, meddeler Lund i sin blog. Carola har under Tina Lund i årevis været en fast bestanddel af det danske landshold og til deres største succeser tæller utvivlsomt de mange Nations Cup-sejre og topplaceringer, som de to var en del af på det danske hold. Sejre blev det til i nationsspringningerne i Poznan 2006, Drammen 2006, København 2008, Poznan 2008 og Falsterbo 2008 samt 2. pladser i Poznan 2007, Falsterbo 2007 og Drammen 2008. I Grand Prix-klasser blev det også til flere top 5 placeringer, blandt andet en 4. plads i Bremen i 2007 og en 5. plads ligeledes i Bremen i 2008 samt en 2. plads i Poznan i 2008. Tina Lund repræsenterede Danmark på Carola ved VM i Aachen i 2006, hvor det dog ikke blev til en plads i finalen. Senest i den forgangne weekend placerede Tina og Carola sig på en 5. plads i lørdagens S-klasse og en 3. plads i fredagens MA. Carola er opdrættet af William Jensen og blev født i 1994 af hoppen Capriole e. Cannon Row XX/May Sherif/Aladdin Tino. Carola hører til elitehingsten Coronado I's første og særdeles stærke årgang af 1994 som blandt andre inkluderer S- og Grand Prix-hestene De Luxe Bøgeskov, Cornado, Præstemarkens Continue, Bronson, Performance Colorado, Cokio-Vitz, Cagney og elitehingsten Cajus. Carola folede i 1998 et hingsteafkom efter fuldblodshingsten Sunset Bouleward XX som i 2004 fik en 4. plads i en MB. Hvilken hingst der får æren af at blive far til Carolas næste føl, melder historien endnu ikke noget om.