Guld til DK i NM i pløjning
2012-09-24T10:42:05
Danmark genvandt nordisk mesterskab i pløjning. Tage Schelde Petersen fra Trekantens Køreselskab fik guld, sølv gik til Jan Blume fra Dansk Køre Selskab og svenskerne vandt bronze ved Linus Elmelid.   I Jysk Mesterskab gik guld også til Tage Schelde Petersen, sølv til Lis Laumann og bronze til Søren Rasmussen.   Tage Schelde vandt stubjordspløjningen med 99,3 point, blev nr. 2 i grønjord med 92 point samlet 191,3, Jan Blume vandt grønjorden med 93,1 point, blev nr. 3 i stubjord med 92,7 point samlet 185,8 point. Linus Elmelid fra Sverige fik en 2. plads i stub med 94,5 point og en 5. plads i grønjord med 87,7 point, samlet 182,2 point.   Der var i alt fire bedømmelsesdommere ved de to mesterskaber. Tre af dem dømte begge konkurrencer, mens den fjerde var forskellig fra NM til JM. I NM var der selvfølgelig en udenlandsk dommer, mens der i JM var rent danske dommere. Derfor er resultatet heller ikke helt det samme, i hvert fald ikke på point.   I Jysk/landsdels mesterskabet fik Tage Schelde, 99,6 point og vandt stubjorden, i grønjorden blev han nr. 2 med 93,5 point og samlet nr. 1 med 193,1 point. Lis Laumann blev vinder af grønjord med 97 point og nr. 2 i stub med 95,8 point, samlet nr. 2 med 192,8 point. Nr. 3. samlet blev Søren Rasmussen fra Fyn med i alt 180,5 point, efter havde været nr. 3 i både stub og grønjord med 92 og 88,5 point.   Point er tildelt på baggrund af målinger af plovdybe, plovbredde og en vundering af åbningsfurens retning, hvordan flækningens dybde, bredde og renhed er, ploveryggens højde og udseende, furens pakning og placering, afpløjningsforberedelse, afpløjningens finish, orden ved stykkernes ender og endelig forspænding og håndtering af hestene.   Som publikum får man langt mere, hvis man har sans for at se samspillet mellem pløjer og hest. Det er næsten som om de går i en verden for sig selv, med ro og usynlige signaler, hvor kun resultatet kan ses af den opmærksomme tilskuer. I hesteverden taler man om den halve parade, og ja den benytter pløjeren sig også af, den er faktisk ikke så usynlig som man ellers beskriver at den skal være, men den virker. Men det er som om der er mere, eller også bliver den halve parade helt usynlig. Man skal her bemærke at kuske jo har linen over ryggen. Ved den første fure som helst skal være helt lige, tager hesten bitte små skridttrin, nogle gange også i begyndelse af en fure mens hjulet på ploven bliver rette til så dybden bliver korrekt, hestene står helt stille, mens der bliver målt efter, hvis alting så passer, bliver der skridtet fremad med større trin i et hastigere tempo. Ved enderne ved hestene godt, at de skal dreje og hvis ikke kusken lægger sig i linen, så han støtter op i udvendige side af hestene, bliver afslutningen sjusket og det trækker ned. Når de så får lov at dreje rundt, finder de selv ud af at gå ned i furen og begynder at trække fremad. Med mindre der igen lige skal justeres og rettes til, så venter hestene pænt igen. Nogle gange kan man se, kusken lægger sig i linen, mens et "pru" kan være nok andre gange.   Tage Schelde har to fjordheste der er 26 år gamle, og tro mig, de kender deres kusk, hvis han bare antyder at ville holde et hvil, eller lige snakke lidt, så stopper de og slapper af, også selv om det er midt i en vending. Så må der lige tales direkte til dem, måske lige daskes med linen, så ved de at opmærksomheden igen er rettet dem og arbejdet og de yder igen deres.   Jeg er som det forhåbentlig er gået op for den opmærksomme læser, en dyb beundrer af samarbejdet mellem hest og pløjer. Det beviser at der er mange måder at bruge og håndtere sin hest eller heste på, og at det er rigtigt når det fungerer og er forsvarlig. Det bemærkelsesværdige er jo, at de samme heste kan ved en anden håndtering være ganske fornuftige foran en vogn også og gøre sig i en kørekonkurrence, hvor man forlanger noget andet. Man vil se spændstighed, fremdrift og en "her kommer jeg", hvor man i pløjning hellere vil se en mere ydmyg holdning, men alligevel arbejdsom. Ting som bestem ikke er i uoverensstemmelse med hinanden, men som bare ikke ses på samme tid, men til hver sin konkurrence.   Borgmester Egon Fræhr i Vejen åbnede mesterskaberne, og i hestesammenhæng er han ikke Hr. Hvem som Helst. Han er tidligere konsulent for Landsudvalget for heste og speaker ved mange hesteopvisninger ved dyrskuer. Han talte især om kulturen, som hestepløjning jo også er. Link til resultatliste: www.trekantenskoereselskab.dk/   Indsendt af Jørgen Konge  Foto: Jørgen Konge