Så er det finaletid i ECCO Cup 2011
2011-12-08T07:00:02
Oplev de bedste unge danske dressurrytteren, når finalerne i ECCO Cup 2011 løber af stablen på Middelfart Ridecenter den 9. - 11. december. 50 dressur ekvipager er klar til at indtage dressurbanerne på Vestfyn for at ride om sejrene i de fem afdelinger af cuppen. ECCO Cup strækker sig fra kat. II ponyer til U25 Grand Prix, og understøtter dermed de unge talenters rytterkarriere i et kontinuerligt forløb.   50 ECCO-finalister klar i Middelfart Efter tre spændende kvalifikationsrunder i hver af de fem afdelinger af ECCO Cup er 50 finalister nu klar til at dyste om de eftertragtede titler som vinder af ECCO Cup 2011. Finalisterne fordeler sig således på de fem afdelinger: 15 kat. I-ekvipager, 7 kat II-ekvipager, 14 junior-ekvipager, 8 ungrytter-ekvipager og 6 U25-ekvipager. Fredag den 9. december er der opvarmningsklasser, lørdag rides første afdeling og søndag rides 2. afdeling.   ECCO Cup - for talentudviklingens skyld Formålet med ECCO Cup er at fremme den danske dressurelite inden for dressursporten, så ekvipagerne kan dygtiggøre sig mod internationalt niveau. ECCO Cup'en strækker sig fra kat. II-ponyer til U25 Grand Prix, hvilket skal sikre en rød tråd i de unge talenters karriere. Med en præmiesum på over 150.000 kr. er ECCO Cup Danmarks største ridesportsturnering.   Kilde: DRF      