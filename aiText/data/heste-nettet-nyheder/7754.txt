Fantastisk start i Rom
2011-05-27T19:18:45
Det startede så utroligt flot for det danske hold ved dagens nationsspringning i Rom, men endte hamrende ærgerligt.  Andreas Schou og Uno's Safier lagde ud med en fantastisk og overlegen fejlfri runde på springene. En enkelt fejl blev det dog til for overskridelse af den fejlfrie tid, men det kunne på ingen måde overskygge den utroligt flotte runde som ekvipagen leverede. Andreas og Uno's Safier gennemred banen i så overlegen en stil, at det ikke lignede mere end en simpel træningsrunde på hjemmebanen i Sommersted ved Kolding. Hingsten sprang med stort overskud på den svære bane i de fantastisk flotte omgivelser på Piazza di Siena i Rom.  Som næste dansker til start kom Emilie Martinsen og hingsten Caballero (Westf. e. Champion du Lys/Acord II) som i samme flotte og overlegne stil næsten kunne gennemføre runden fejlfrit. Desværre sprang Caballero lige nøjagtigt for kort over vandgraven og ramte den hvide markering. 4 fejl og en enkelt tidsfejl blev resultatet for Emilie og Caballero.  Med foreløbigt 6 fejl lå Danmark blandt de tre bedste nationer i klassen indtil holdets tredje og fjerde rytter skulle på banen.  Charlotte Lund og Cartani (Holst. e. Carthago/Landgraf I) var for første gang i år på det danske hold og ekvipagen lagde godt ud men på vandgraven sprang heller ikke Cartani langt nok og på den efterfølgende lodret blev det til 4 fejl mere. På udspringet af trekombinationen blev det til endnu et let nedslag for ekvipagen og inden de krydsede mållinien var en enkelt tidsfejl også løbet ind på kontoen og de 12 fejl som stod der i forvejen.  Som sidste danske rytter kom den nykårede Danmarksmester Thomas Sandgaard og den 9-årige hingst Amarone (Westf. e. Arpeggio/Potsdam) på banen. Den endnu relativt uerfarne hingst sprang med stor kvalitet på mange af springene, men desværre faldt tre bomme på nogle af de andre forhindringer.  Danmark sluttede første runde med samlet 18 fejl og delte inden anden runde klassens 8. og sidste plads med værterne fra Italien.  I anden runde sprang de danske ekvipager noget under niveau og efter sidste ridt stod der endnu 37 fejl på den danske konto og det danske hold sluttede dermed på klassens sidsteplads med i samlet 55 fejl. Mange af fejlene var ganske lette og med lidt mere held var de slet ikke blevet til fejl. Man må se fortrøstningsfuldt på det danske hold, hvor kun en enkelt af hestene var over 10 år og dermed af gode grunde endnu ikke, har samlet så meget erfaring på det høje internationale niveau. For første gang i umindelige tider har op til 5 danske ryttere og heste af gangen, mulighed for at opnå erfaring ved internationale 4- og 5-stjernede stævner. Det giver forhåbentligt bonus i løbet af de næste mange år.  Et suverænt ridende hollandsk hold vandt nationsspringningen med samlet 10 fejl foran det belgiske hold med 14 fejl. Det irske hold med deltagelse af næsten danske Shane Carey og Lancero sluttede på 3. pladsen. Shane og Lancero (Holst. e. Lancer II/Corrado I) leverede to runder med hvert et enkelt nedslag samt en enkelt tidsfejl og bidrog dermed i højeste grad til Irlands tredjeplads. Se det samlede resultat og videoer af alle klassens ridt i dette link