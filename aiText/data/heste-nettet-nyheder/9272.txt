Pakistansk prins kommer til Danmark 
2012-08-11T09:59:28
Til løbene lørdag aften på Klampenborg Galopbane vil der være en helt særlig gæst, prins Malik Ata Muhammad Khan. Den pakistanske prins kommer til Danmark for at besøge danske venner, blandt andre galoptræner Sandie Kjær Nortoft i Kirke Hyllinge. Han har omkring 100 avlshopper i Pakistan og 30 heste i træning i sit fædreland og 15 i England. Og så er han ven med Karim Aga Khan og Sheik Mohammed, nogle af verdens største og mest succesrige hesteejere. Desuden har han spillet polo med blandt andre prins Charles af England. De 100 følhopper er ikke kun fuldblod, men også poloponyer og en gammel pakistansk race, der bliver brugt til hans store hobby, tentpegging, et spil på hesteryg ligesom polo. Trods sin forholdsvis høje alder rider han to-tre timer om dagen og deltager i konkurrencer, men er dog ikke længere fast på pololandsholdet. Titlen som prins er ikke formel, men han bliver kaldt sådan, da han er Pakistans største jordbesidder. I det nordvestlige Punjab ejer han et område på størrelse med Sjælland, og omkring 70.000 mennesker arbejder for ham. »Jeg mødte prins Malik gennem en bekendt, der gerne ville vise ham mit træningssted. Han blev meget betaget af min måde at træne galopheste på og inviterede mig til Pakistan sidste år, og siden har vores bekendtskab udviklet sig til, at han er blevet en rigtig god ven,« fortæller Sandie Kjær Nortoft. Men hvor indkvarterer man så prominent en person? »Han skal bo i mit gæsteværelse ligesom alle mine andre gæster. I Pakistan bliver han behandlet som en konge, men her bliver han behandlet som alle andre, og det tror jeg, at han godt kan lide,« smiler galoptræneren.   Af Hestesportens Medier  Sandie Kjær Nortoft. Foto: US Photo.