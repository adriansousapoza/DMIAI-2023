Peter Flarup med endnu en topplacering i 3*
2017-06-03T20:21:05
I går og i dag har de danske ryttere været i aktion i Renswoude. To danskere var til start, Peter Flarup på Frankie i CIC3* og Anna Bjørn på Peters tidligere hest CTS Twin Peaks i CIC2*.   Dressuren og springningen gik fredag for begge klasser. Efter dressuren lå Peter nummer 13, en fejlfri springning bragte ham op på en sjette plads inden lørdagens terræn. For Anna rakte dressuren til en placering i den bedste tredjedel som nummer 17, fem fejl på springbanen rykkede hende ned som nummer 19 inden lørdagens springning. Anna er en af de juniorer der har klaret kvalifikationskravene til EM tidligere og hun er derfor nu ude og samle rutine på højere niveau. Dette er hendes første 2* og i Twin Peaks har hun en rutineret makker.   Terrænet i dag flyttede som altid noget rundt på placeringerne i 3*. Peter var fejlfri på forhindringerne og havde 4,4 fejl på tid. Han red som en af de første i toppen, men efterhånden viste det sig at dem der var placeret over ham, alle havde flere fejl på tid. Derfor kunne Peter slutte som nummer 2. Dermed ser Peter virkelig ud til at være i form før sommerens EM i Strzegom. Anna red en fejlfri tur i 2* med 9,2 fejl på tid. Dermed slutter hun som nummer 18 i det 66 heste store felt. Absolut en flot debut.   CIC3* blev vundet af Anna Siemer på FRH Butts Avondale. CIC2* af Nadine Marzahl på Valentine 18.