Junior og YR-landstræner Jon D. Pedersen "opsagt" pr. mail 
2012-12-12T22:48:03
    Idag er posten som junior- og ungrytter landstræner i dressur opslået ledig på DRF´s hjemmeside. En noget mystisk ordlyd i nyheden på DRF, efterlader naturligt et par spørgsmål.   "I forlængelse af at kontrakten med den nuværende landstræner udløber pr. 31. december, opslås stillingen som landstræner for junior- og ungryttere i dressur med tiltrædelse i starten af 2013".   Er Jon D. Pedersen blevet fyret? Skal Jon søge sin egen stilling igen?   Fakta er at Jon D. Pedersen i fredags modtog en mail fra generalsekretær i DRF Jens Erik Mailund, om at man havde valgt at slå stillingen som landstræner for juniorer og ungryttere op, da man godt vidste at det nye koncept omkring landsholdstrænerens fremtidige rolle ikke var i tråd med Jons ønsker omkring stillingen - derfor et stillingsopslag istedet for en forlængelse af den årlige kontrakt. Og som Jon udtrykker det da H2R fanger ham for en kommentar: "Følelsen af at Jens Erik Mailund ved flere lejligheder fornylig har haft mulighed for at sige tingene direkte face to face er meget skuffende. I øvrigt er årskontrakten blot blevet forlænget en enkelt gang i ansættelsesperioden, mens den de øvrige år bare er løbet videre".   Jon D. Pedersen blev landstræner tilbage i årskiftet 2005/06, så med 7 år på posten og med et hav af medaljer til de rød/hvide unge ryttere, var det bestemt ikke den afslutning som Jon havde drømt om. 2013 var allerede i fuld gang på kalenderplan, da der var planlagt to træningssamlinger i januar måned i samarbejde med Susanne Baarup (som ikke kendte til dagens nyhed på DRF). 2013 skulle have været Jons sidste år på posten.   "Det er korrekt at jeg ikke er enig i at landstræneren skal være med helt ned på distriktsplan med en tidsplan og kørebog i hånden, men istedet synes jeg at rollen som observatør og rådgiver/sparring til den daglige træner, ved besøg hos rytterne omkring landsholdet eller til træningssamlinger har fungeret rigtig godt, og givet synlige resultater".   "Rollen som observatør og rådgiver har været et input, hvor jeg ikke har "forstyrret" samarbejdet mellem rytteren og den daglige træner, men har været hvor jeg ud fra egne erfaringer og pt. aktiv rytter i den danske B-trup har kunnet tilføre, små men vigtige ting i målet på at kunne præstere optimalt både hest og rytter", fortæller Jon.   Kilde: horse2rider.eu   Siden Jon D. Pedersen overtog Junior og Young Rider landstrænertrøjen har landsholdet hvert eneste år fejret triumfer med medaljer ved samtlige holdmesterskaber, samt flere individuelle medaljer - senest med holdsølv og individuelt guld ved EM i 2012. Aldrig før har de danske ryttere været stærkere. En sådan præstation fortjener både anerkendelse, en stor tak og en værdig afsked for landstræneren. Det må rideforbundet kunne gøre bedre!  