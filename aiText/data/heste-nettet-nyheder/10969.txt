Store Hestedag druknet.
2014-09-07T14:43:37
Vejret startede sølle ud ved Roskilde idag, da sluserne åbnede samtidig med at aktiviteterne på mønstringsbanerne begyndte 8.30.  Det må have været en træls fornemmelse at have brugt masser af tid på at shine heste og ponyer før bedømmelserne, da samtlige heste og ponyer endte med at ligne druknede mus.  Det blev også bemærket af dommerne hvor blandt andre dommer Susanne Fønsskov udtalte at vejret jo næppe gør noget godt hverken for heste eller mønstrere. Hestene og ponyerne har tendens til at putte sig og vende bagdelen mod regnen, og alle der har set en hest på en flad mark uden mulighed for ly, ved at sådan en ikke ligefrem viser sig fra sin bedste side.    En af de gode ting ved Store Hestedag, er mangfoldigheden af racer. Her er masser af de lidt mere specielle racer, bl.a. Akhal tekkiner, Clydesdale, Fell Ponyer, Pura Raza Espanola og Lusitanoer.  Dommerne gør meget ud af at beskrive racernes type præg, og her er helt klart gode guldkorn at hente.  Ulempen ved at stille en af de mere sjældne racer til bedømmelse er, at der ikke altid er noget at sammenligne med da de ofte kun er en i klassen. De særligt lækre deltagende fra alle bedømmelserne bliver sendt videre til Dagens Hest konkurrencen der forløber klokken 15.45 i store ring.    Heldigvis stoppede regnen omkring klokken 10.00, og herefter begyndte publikum hastigt at indfinde sig i større mængder. Der er da også masser at se på hele dagen igennem, og bevæger man sig rundt på hele pladsen er der mulighed for at se de fleste af de kategorier dansk hestesport kan byde på. Der er noget for alle aldre, pengepunge og interesse områder, lige fra kørsel, pony games, dressur, spring og show.    Flere af standende har desuden sat priserne yderligere ned grundet vejret og det faktum at der er færre besøgende idag end ventet, så der er bestemt mulighed for at gøre en god handel rundt omkring i en af de mere end 150 stande.   