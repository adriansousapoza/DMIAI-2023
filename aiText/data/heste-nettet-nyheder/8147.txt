Dansk og hollandsk sejrede i Odense
2011-10-16T22:34:37
Torben Frandsen og hollandske Gerco Schröder hed dagens sejrherrer i søndagens vigtigste klasser ved det internationale springstævne i Odense. På It's Catweazle (Holst. e. Colman/Ahorn Z) sejrede Torben Frandsen i den etstjernede Grand Prix ved JBK Horse Shows i Odense. Ganske suveræn var Torben Frandsen i omspringningen med en fejlfri runde knap 6 sekunder hurtigere end den andenplacerede juniorrytter Jessica Vinther Jensen på Levante (Old. e. Landor S/Wendekreis). Endnu en juniorrytter tog sig af tredjepladsen, det var Rikke Belinda Barker på Olympic Z (Holst. e. Cassini I/Calvados). Den danske talentmasse er enorm blandt de unge ryttere, hvilket var tydeligt i den etstjernede Grand Prix, hvor junior- og ungryttere besatte 6 ud af de 13 placeringer. I den tostjernede Grand Prix slog en af stævnets mange deltagende verdensstjerner til. Hollandske Gerco Schröder sejrede på Eurocommerce California (Old. e. Corlando/Ramiro) foran ligeledes hollandske Frank Schuttert på Winchester. Engelske Guy Goosen, der fredag vandt en kvalifikation til Grand Prix'en med danskejede Dolce Vita Crosby (Holst. e. Canturo/Lagos) tog sig i dagens Grand Prix af 3. pladsen med selvsamme hest.  Dolce Vita Crosby er ejet af Birgit Sundstein der træner hos Guy Goosen. Under Michael Aabo sejrede vallaken i 2008 i det danske DRF 6-års championat. Bedste danske rytter i den tostjernede Grand Prix blev Cecilie Tofte på Omega Star (Ish e. Quick Star/Quatoubet du Rouet) der sluttede på 7. pladsen. Søren Nørgaard Pedersen og Eperanza de Rebel (Holst. e. Rebel Z/Corofino I) sluttede på klassens 9. plads mens Thomas Sandgaard på Amarone og Camilla Enemark på Regino sluttede på hhv. 11. og 12. pladserne. Se alle resultater fra stævnet i dette link