Gangartsklassen imponerede
2013-03-09T12:13:09
Fredag eftermiddag kunne man i hal B nyde en gangartsklasse for 4-, 5- og 6-års DV- kårede hingste, sponsoreret af Blue Hors.   Hingstene fik af Birthe Lyder karakter og kommentar for deres tre gangarter, ridelighed og samlet indtryk, dog blev forædlerhingstene kun kommenteret.  Vi blev præsenteret for den ene fantastiske hest efter den anden, dog kom vi ikke udenom at den imponerende sorte Zack-søn Sezuan stadig er sin årgang overlegen. Hingsten blev belønnet med 10 for trav, galop, ridelighed og samlet indtryk, mens skridten erhvervede karakteren 9,5, hvormed det samlede resultat blev 9,9. Da 4 års hingstene ikke kan opnå placering jf. DRF´s reglement, kom topscoren ikke til præmieoverrækkelsen.  To fem-års hingste skilte sig dog ud fra de andre, hvor Tailormade Attention med et gennemsnit på 9,4 blev klassens vinder. Attention blev flot fremvist af Silje Bakken, og scorede 9 for sin lette og elegante trav travbevægelse, 9,5 for skridten, 9 for galop, mens hingstens flotte fremvisning blev belønnet med et rent 10 tal. For det samlede indtryk opnåede hingsten 9,5.  Placeret på andenpladsen med et gennemsnit på 9,2 kom Vivaldi-sønnen Dream Boy, som torsdag opnåede kåring i DV. Dream Boy fik for sin udtryksfulde trav et 9 tal, for skridten 8,5 mens galoppen som blev vist med stor rummelighed og op-ad-bakke tendens blev belønnet med 9,5. For skridten fik hingsten 8,5 mens det samlede indtryk blev 9,5.    Tailormade Attention (Arkivfoto: JP-Photo)