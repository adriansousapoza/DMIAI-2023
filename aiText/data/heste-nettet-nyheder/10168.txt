Dansk finaledeltagelse på lørdag
2013-08-23T09:00:02
De danske ryttere beviste i dag, at de kan ride med blandt de allerbedste i Europa.   Alle de 3 danske ryttere der var individuelt kvalificeret til dagens holdfinale præsterede gode resultater og viste gode takter for fremtiden med præstationer på niveau med Europas førende ekvipager. Danske Søren Nørgaard Pedersen er dog som den eneste dansker med i den individuelle finale på lørdag.  På en fantastisk springende Tailormade Esperanza de Rebel (Holst. e. Rebel Z I/Corofino I) leverede Søren et på forhindringerne fejlfrit ridt i dagens finalerunde af holdmesterskabet. En enkelt tidsfejl indløb sig undervejs, men med en slutplacering som nr. 21, er de således blandt de 25 bedste individuelle resultater ved EM og er dermed kvalificeret til den individuelle finale.  Andreas Schou og Vivaldi K (KWPN e. Indoctro/Nimmerdor) leverede igen i dag et flot ridt med et meget uheldigt nedslag og en enkelt tidsfejl. Samlet 5 fejl og dermed en slutplacering som nr. 27, lige netop udenfor de 25 ryttere der får adgang til finalen. Der eksisterer dog stadig en teoretisk chance for, at Andreas kan ride med i lørdagens finale. Skulle 2 ryttere blandt de 25 finale-kvalificerede ikke ønske at benytte deres startmulighed, vil han og Vivaldi K kunne overtage den 25. startplads.  Thomas Sandgaard og Amarone (Westf. e. Arpeggio/Potsdam) leverede også et flot ridt i dagens klasse med et enkelt ærgerligt nedslag og 2 tidsfejl sluttede de deres EM med en individuel placering som nr. 42.   Charlotte von Rönne og Cartani (Holst. e. Carthago/Landgraf I) sluttede på en 55. plads, lige uden for dagens 3. runde.  Det danske hold sluttede på en 12. plads ganske knapt slået af Portugal med 0,7 fejl.