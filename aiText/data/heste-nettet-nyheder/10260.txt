Royalt besøg på Krogbækgård 
2013-10-11T09:05:25
I begyndelsen af september måned havde Krogbækgård på Læsø royalt besøg i forbindelse med regentparrets sommertogt gennem landet. De besøgte Læsø, som i anledningen var fyldt op med rigtig mange mennesker, lokale samt turister. De royale gæster brugte meget af tiden sammen, men delte sig også op for at få mest muligt ud af dagen på øen. Læsø kommune havde foreslået at Prinsgemalen skulle besøge Krogbækgård, da de islandske heste er vigtige for øens økonomi og turisme. Prins Henrik tog imod tilbuddet og besøgte ejeren af stedet Lasse Grønberg Jensen. Krogbækgård var tidligere ejet af hans far Poul Erik Jensen, som gennem mange år har drevet Krogbækgård med turridning, undervisning, cafe og ridelejre. Lasse overtog gården 1. januar 2012 gården og derfor blev det ham, som skulle tage imod de prominente gæster. Lasse viste Prinsgemalen det naturplejeprojekt, som gårdens heste indgår i og nogle af hestene kom op til de besøgende og fik hilst på de prominente gæster. Prinsgemalen skrev en hilsen i Krogbækgårds gæstebog - og den vil sikkert blive læst af mange af de besøgende gæster fremover. Prins Henrik er ikke ukendt med islandske heste, for da han i 1967 blev gift med Prinsesse Margrethe, fik de to højt kårede hopper af Island som gave. Hestene stod i mange år hos Gunnar og Marit Jonsson i Nordsjælland. Der findes et billede, hvor de to små prinser er sammen med hestene. Og sidenhen har Kronprins Frederik og Prinsesse Mary besøgt Island og redet på islandske heste deropppe.   Lasse tog besøget med ophøjet ro og viste de royale gæster rundt, selvom gården var tætpakket med pressefolk og politibetjente mv. Dejligt at Lasse kan være en god repræsentant for et familievirke gennem mange år og at han fik lov at vise sit dejlige sted og heste frem for de royale gæster.   Foto: Krogbækgårds rideture på rønnerne - Henriette Andersen