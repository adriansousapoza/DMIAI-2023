Velbesøgt DV-arrangement hos Blue Hors
2011-12-08T18:56:39
DV's region 4 havde onsdag den 7. december inviteret til dressuraften hos Blue Hors, og det blev et særdeles velafviklet arrangement, hvor fokus var på avl af fremtidens dressurhest  Arrangementet blev indledt af Henning Urup fra DV's region 4, der bød velkommen til en aften hvor de fremmødte bl.a. kunne høre Blue Hors' direktør, Esben Møller, fortælle om sit syn på dressurheste og avl, og om hvad han gik efter, når der skulle købes føl og ungheste. Claus Hansen fra DV's avlsledelse fortalte om dressurhesteavlen ud fra avlsledelsens synspunkt, og endelig var der lejlighed til både at opleve nogle Blue Hors' ældre hingste og ungheste under rytter, nogle af stutteriets unghingste, der forventes at skulle fremstilles til DV's forbesigtigelse i januar, og så var der også rig lejlighed til at besøge staldene og stille spørgsmål. Esben Møller fortalte bl.a. om de blodlinier han anså for at være toneangivende i den europæiske dressurhesteavl, nemlig linierne efter hingstene Donnerhall, Rubinstein, Jazz og Ferro. Alle blodlinier, der da også er rigt repræsenteret hos stutteriets hingste: Blue Hors Zack, Blue Hors Don Olymbrio og Blue Hors Denzel repræsenterer fx både Ferro- og Jazz-blodet, Blue Hors Romanov, Blue Hors Rockefeller og Blue Hors Rush Hour er gode repræsentanter for Rubinstein-blodet og Blue Hors Don Schufro og sønnen Don Romantic er trukket af Donnerhall-blod.  Esben Møller kom også ind på hvor svært det kan være, at vurdere en ung hingsts evner i avlen. Han brugte Blue Hors' egen hingst Hotline, som eksempel på en sådan hingst og fortalte, at da Hotlines første følårgange kom, havde mange været skuffet over at føllene ikke var specielt imponerende eksteriørmæssigt, men nu - hvor de ældste af hingstens afkom er kommet under rytter - har Hotline vist sig som en aldeles fremragende producent af dressurheste.  At det kan være overordenligt vanskeligt at forudse hvilke hingste, der får betydning for avlen blev også tydeligt, da Esben Møller fortalte at de siden Blue Hors' opstart i 1993 har haft godt 100 hingst igennem systemet. Ud af de godt 100 ville Esben Møller kun betegne fem af disse hingste som egentlige beskelere - altså hingste, der for alvor har sat deres aftryk på avlen - nemlig hingstene Don Shufro, Don Romantic, Zack, Hotline og Romanov. Claus Hansen fra DV's avlsledelse havde i sit indlæg især fokus på de eksteriør- og gangartsmæssige træk, der var ønskværdige hos dressurheste. Han pointerede bl.a. vigtigheden af at dressurhesten har en stærk overlinje og et bevægelsesmønster, der er både hurtigt, kraftfuldt og med stor aktivitet. Herudover skal dressurhesten naturligvis have tre rentaktede og reelle gangarter. Samtidig advarede Claus Hansen mod, at man lod sig besnære af heste, der er meget, meget stort gående - det er ikke nemt for en stort gående hest, at skulle korte sig ind i piaffe eller passage, forklarede Claus Hansen. Også længden på dressurhestens bagben blev kommenteret af Claus Hansen, der pointerede at dressurheste ikke skal have lange bagben - har de det, kan de have svært ved at træde ind under sig, og tage vægt på bagbenene. Efter oplæg og fremvisning af heste i ridehallen blev der serveret glögg og æbelskiver, og derefter var det muligt at gå en tur rundt i staldene. Alt i alt et hyggeligt og meget lærerrigt arrangment.   Kilde: Blue Hors