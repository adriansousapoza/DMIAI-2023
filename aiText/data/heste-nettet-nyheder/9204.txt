Dansk bronze ved EM i dressur for ponyer
2012-07-20T10:04:50
Torsdag sikrede det danske ponylandshold sig en fornem bronzemedalje til Danmark ved EM i dressur i Fontainebleau i Frankrig. Maria Christensen og Sille Engermann havde redet deres tur i holdkonkurrencen onsdag, mens Kristine Koch Bejtrup og Victoria E. Valentin satte kronen på værket torsdag. Tyskland vandt guld, mens Holland fik sølv. De danske dressurlandshold og talentarbejdet i dressur er sponsoreret af First Horse Hesteforsikring.   EM-bronze til dressurlandsholdet Med et resultat på 218,256 % kunne Victoria E. Vallentin, Kristine Koch Bejtrup, Maria Christensen og Sille Engermann torsdag aften få hængt bronzemedaljerne om halsen. Guldet gik til Tyskland med 224,232 %, mens Holland fik sølv med 222,385 %. Fredag og lørdag gælder det, det individuelle mesterskab ved EM, mens der rides kür søndag.   Victoria E. Valentin bedste dansker i holdkonkurrencen Victoria E. Valentin på Natalina leverede torsdag bedste danske resultat i holdkonkurrencen. Ekvipagen leverede et program til 74,256 %, hvilket udløste en 3. plads i det individuelle regnskab. Kristine Koch Bejtrup og Dornick-Son var også på banen torsdag, og ekvipagen fik 72,154 % for dens program, hvilket gav en individuel placering som nr. 8.   Christensen og Engermann lagde ud onsdag Som første danske ekvipage ved EM red Maria Christensen på Vegelin's Goya på dressurbanen onsdag. Ekvipagen leverede et flot program, som udløste et resultat på 71,846 %, hvilket gav en 9. plads i den individuelle stilling. Sille Engermann på Janine We var også på banen onsdag, og her blev det til et fint resultat på 68,590 % og en individuel 18. plads i den individuelle stilling.   Kilde: DRF  Sille Engermann (Arkivfoto: JP-Photo)