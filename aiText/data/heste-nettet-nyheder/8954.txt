Kæmpe dopingsag i USA
2012-05-25T17:13:50
En amerikansk travtræner, Lou Pena, er blevet afsløret i at have dopet sine heste systematisk gennem en længere periode, og han risikerer nu livstidsudelukkelse fra travsporten, samt en bøde på ikke mindre end 42,5 millioner dollars! Desuden skal Lou Penas hesteejere tilbagebetale de præmier, deres heste uberettiget har vundet, fordi de var dopede.   I perioden fra januar til april 2012 har man taget dopingprøver på Lou Penas heste fra 675 løb, og i ikke mindre end 1.719 tilfælde fandt man brud på reglementet! Penas forseelse bestod typisk i, at hestene blev medicineret for tæt på start, og dermed ikke overholdt de gældende karenstider for behandling.   På travbanen Meadowlands fik banens ledelse allerede for et stykke tid siden mistanke om, at Lou Penas heste var dopede, og udelukkede derfor hans heste fra at deltage i løb på banen.   I USA er det tilladt at bruge en del medikamenter på hestene, som er forbudt i europæisk travsport. Der er dog stadig karenstider, der skal overholdes i forbindelse med behandling, og det er altså disse regler, Lou Pena har forbrudt sig imod.