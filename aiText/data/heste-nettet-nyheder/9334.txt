Mønsters taktisk derbytriumf
2012-08-29T11:33:40
Så lykkedes det endelig for Knud Mønster at vinde Dansk Trav Derby og det i et opgør, der nær var druknet i et vanvittigt regnvejr over Charlottenlund Travbane.   Et voldsomt regnskyl var ved at sætte en kæp i hjulet for afviklingen af DFDS Seaways Dansk Trav Derby søndag eftermiddag på den gamle travbane i Lunden, men heldigvis blev der kort inden start sat lidt prop i fra oven.   Men travtræner Knud Mønster ænsede næppe den silende regn, der igen tog til, da han med den lysebrune hingst Repay Merci satte alt på et bræt og efter 400 meter angreb. Kort efter kunne han overtage fronten og siden vinde løbet ganske sikkert og uden dramatik. Knud Mønster fører Repay Merci til sejren i DFDS Seaways Dansk Trav Derby. (Foto: Lasse Jespersen/ Travfotos)   »Jeg kan slet ikke sætte ord på. Det er løb som de her, vi hver dag kæmper for at vinde. Jeg vidste, at jeg havde en stærk hest, der kunne gå en langside og stadig have kræfter i behold til afslutningen. Med en runde igen var han lige så frisk som ved start,« fik en meget bevæget træner trods alt fremstammet efter sejren og tilføjede.   »Oven i har jeg en fantastisk norsk hesteejer, der har givet mig frie hænder hele vejen igennem,« sagde den dygtige træner, der har bred støtte fra familien anført af hustruen Birgitte og datteren Michelle og sønnen Alexander. Glæde i vindercirklen efter Repay Mercis derbysejr (Foto: Lasse Jespersen/ Travfotos)   Har ikke set derbyvinderen i tre år Der var forståelig stor jubel hos det norske ejerpar Pernille og Bjørn Kolsrud efter derbysejren. Repay Merci blev købt på DTC's derbyauktion for tre år siden, og indtil i eftermiddag havde ejerne kun set hesten i fjernsynet siden dengang. »Der er så langt fra Oslo til Skive, men i dag måtte vi rejse til København, fordi Knud sagde, at jeg er hestens lykkegudinde,« sagde en glædesstrålende Pernille Kolsrud. Hun er faktisk den direkte årsag til, at Repay Merci blev købt for 210.000 kroner. »Han er så smuk, at jeg sagde til Bjørn, at vi skulle købe ham. Derfor er det også helt fantastisk, at han vinder i dag,« sagde Pernille Kolsrud, mens hun ignorerede den silende regn iblandet sprøjt fra den obligatoriske champagne. Ægteparret har en del heste i træning hos Knud Mønster i Skive.   En fantastisk familie Repay Merci har i foråret udviklet sig kolossalt og vandt hen over sommeren Provinsens største løb, grandprixet i Aarhus og var naturligt gjort til spillernes favorit. Sejren afstedkom store roser.   »Jeg har vel haft heste hos Knud i 8-10 år, og selv om jeg har vundet hoppederbyet i Norge, så er denne sejr den største hidtil for mig. Familien Mønster er ganske enkelt fantastisk, og et sted, hvor jeg i mange år fremover vil have heste i træning,« sagde Bjørn Kolsrud.   Og det forstår man godt, da hesten nu med derbysejren har indløbet 1,1 millioner kroner. Andenpladsen gik til Ronaldo C N. Den var til og med dagens derby i træning hos Steen Juul, men i morgen afleverer han hesten til den nye ejer, der i øvrigt også kommer fra Norge. Steen Juul havde tidligere på dagen vundet trøstudgaven til derbyet, Derby Consolation, med Run Winner.   (Tekst: Hestesportens Medier)