Fejende flot fremvisning Flyinge!   VIDEO
2012-03-18T20:56:54
PS Flyinge og Partners AB har overtaget styringen med hingstestationen på svenske Flyinge. Det markerede de med en flot og veltilrettelagt hingstefremvisning igår, lørdag den 18. marts. 20 smukke hingste blev fremvist i spring, dressur og en enkelt uden rytter. Det var en fanstastisk fin fremvisning, hvor der var gjort meget ud af oplevelse for publikum. Alle hestene ledsagedes af musik lavet til lejligheden.   De tre andelshavere i firmaet PS Flyinge og Partners AB var naturligvis til stede, og guidede publikum godt igennem hingstene. Her er der tale om Ib Kirk fra danske Katrinelund, Antonia Ax:son Johnson fra svenske stutteri Lövsta (der dog havde sendt en stedfortræder) og Paul Schockemöhle fra tyske Deckstation Schockemöhle. Ligesom Paul Schockemöhle ejer den største anpart, var han også den mest markante stemme igennem fremvisningen.   Vi startede med den smukke og meget elegante 5 årige hingst Shooting Star e. Sir Donnerhall/Banditentraum, der viste sig velgående og energisk. Shooting Star har trods sin unge alder allerede været vidt omkring og er bl.a. i 09 blevet premiehingst i Oldenburg, i 2010 blev han godkendt på Flyinge og i Hannover. Derudover blev han i 2011 godkendt i dansk avl i Herning. Han leverede et flot ridt, godt hjulpet på vej af sin rytter.   Herefter den knap 4 årige Tailormade Attention e. Abanos/Bøgelys Camaro, der viste sig frem fra sin bedste side. Attention er en moderne og smart hingst med en god arbejdsvilje. Han blev i 2008 udnævnt til "årets dressurføl" i Dansk Varmblod.   Herefter fulgte den knap 5 årige Surprice e. Sir Donnerhall/Prince Thatch xx. Han viste ligeledes et fint ridt hvor især hans bløde bevægelser skal fremhæves. Han er en elegant hingst der tilfører sine føl fjedrende og elastiske bevægelser.     Efter de første tre dressur hingste vrimlede det frem med effektivt banepersonale, der på ingen tid fik opsat tre spring.   To hingste var på springbanen på samme tid, først Toulouse e. Toulon/Padarco, der var fint springende med god afstand til overliggeren. Han springer med stor forsigtighed og er samtidig meget smidig. Pga. hans gode 35-dages test som 3 årig og hans afstamning og type blev han i 2010 vindende hingst i Dansk Varmblod. Toulouse er fra Schockemöhle. På banen samtidig var Cross My Heart e.Hennessey/Mahagoni, redet af Helena Torstensson, selskabets bestyrer på Flyinge. Cross My Heart var ikke i det oprindelige hingstekatalog for sæsonen, men tilføjet senere.   Næste hold springhingste var den seksårige Castino e. Cassini II/Caretino og Balou du Rouet e. Baloubet du Rouet/Continue. Castino viste sikker, rolig og afbalanceret springning. Castino startede som 4 års med at kvalificere sig til finalen i Bundeschampionatet og har nu præsteretet gode placeringer i klasser op til Msv niveau. Balou du Rouet lavede en fantastisk opvisning i styrke og smidighed. Han sprang 150-160 cm fra trav, og sprang støtterne fuldt ud fra galop. På hans sidste spring var hallen nærmest elektrisk og stemningen var helt i top. Balou du Rouet gav præcis det publikum gerne vil se. Styrke, smidighed, skønhed og en fantastisk vilje til at gøre sit job.   Efter et enkelt spring fra Chatender e. Chacco Blue/Contender, der viste masser af tempo og vilje, blev springene, fjernet.   Herefter fik vi selskab af dressur hingsten Belamour e. Belissimo/Lord Sinclair, der er kendt for at være selvgående og yderst ridbar. Han skal, samtidig med sit virke i avlen, være junior hest for norske Alexandra Andresen.   Bordeaux e. United/Gribaldi gjorde herefter sin entre, akkompagneret af klapsalver fra samtlige publikum. Han er en yderst populær hingst med fantastiske bevægelser. Bordeaux er endnu ikke så gammel, men viser en utrolig evne til at samles og gå de sværere øvelser. En rigtig publikumsfavorit.   Metall e. Ferro/Ramiro Z, blev herefter fremvist uden rytter. Metall´s mest succesrige søn er uden tvivl hingsten Uthopia der er regerende europamester. Metall har et fantastisk eksteriør, er smidig og velgående og har en særdeles stærk bagpart.   Efter Metall fik vi San Amour e. Sandro Hit/ Plaisir d'Amour. San Amour gik et fint program, hvor man især fik set hans store og rummelige bevægelser i traven. Han er allerede, trods sine kun 8 år, en hingst der har vist fine afkom der er med helt fremme. En unik hingst med et dejligt udtryk og graciøse bevægelser.   Herefter kom der endnu et hold springhingste, startende med den elegante Last Man's Hope e. Last Man Standing/Conteros. Last Man's Hope kan det der med at få det til at se legende let ud, og han sprang med god afstand. I sin brugstest fik han bl.a. 10,0 for sin løsspringning.   Efter Last Man's Hope kom "Årets Hingst 2012" Crelido e. Calido I/Raimondo på banen iført sit præmiedækken fra Herning. Han blev naturligvis mødt af et bragende bifald og sprang let og elegant støtten ud. Crelido vandt som 4 års dansk rideforbunds springchampionat hvor han også fik 10,0 for ridbarhed. Crelido blev naturligvis redet af sin faste rytter Stein Endresen med hvem han har rejst verden rundt.   Efter Crelido fik vi selskab af den fantastisk smukke Diarado e. Diamant de Semilly/Corrado I. Diarado er en moderne og eksteriørmæssigt meget fuldendt hingst der udmærker sig med en lethed i springet. Hans elegance, smidighed, vilje og intelligens gør ham til en eftertragtet hest på nutidens meget tekniske springbaner. Han sprang let støtterne ud, og viste et stort overskud på banen.   Efter den smukke Diarado blev der vist video på storskærm, af den nu pensionerede Sandro Boy e. Sandro/Grannus. Sandro Boy gik på pension med et brag ved World Cup finalen i Leipzig 2011. Sandro Boy har bl.a. vundet over 1,2 mio. euro, vundet world Cup finalen i Kuala Lampur og Frankfurt Grand Prix. En hingst der desuden har bidraget til sporten med flere topheste.   Herefter vistes den elegante og stærkt springene Cabachon e. Casall/Concerti II. Cabachon er en af de mest eftertragtede hingste i skandinavien, og vandt i 2009 finalen i Arctic Equestrian Games og blev hædret med titlen "Årets Unghest" i Norge. Cabachon sprang også støtterne ud, og viste sit gode temperament.   Efter at banepersonalet endnu engang havde fjernet spring, fik vi fremvisningens sidste tre hingste, startende med Skovens Rafael e. Blue Hors Romanov/Blue Hors Don Shufro. Han viste sine tre fantastiske gangarter, hvor særligt galoppen skal fremhæves. Han er en frisk og fremadgående hingst med stor bæring og balance. Af resultater kan bl.a. nævnes hans førsteplads i Dansk Rideforbunds 4 års championat i 2008. i 2010 fik han en flot 5. plads ved UVM i Verden hvor han også blev bedste danske hingst.   Skovens Rafel blev skarpt efterfulgt af Sir Donnerhall e. andro Hit/Donnerhall. Sir Donnerhall viste sig flot frem, med bl.a. meget flydende changementer og en kraftfuld fri trav. Sir Donnerhall har avlet over 70 godkendte hingste indtil videre, og må siges at være et særdeles stort aktiv for sporten.   Dagens sidste hingst var naturligvis den altid graciøse og elegante hingst De Noir e. De Niro/Matcho AA. Han leverede et fejende flot program der bl.a. indeholdt etter changementer i en hånd. Han blev fulgt af projektøren i den mørke hal, og satte således et smukt punktum for den første hingstefremvisning fra PS Flyinge & Partners AB.   Tyve fantastiske, smukke og elegante hingste fik vi at se, og fremvisningen var stort opslået og mindede mere om et show end en egentlig fremvisning. Ingen tvivl om at publikum fik hvad de kom for, nemlig mulighed for at se hingstene præstere deres bedste sider, og en stemningsfuld oplevelse oveni.   Flyinge har i denne weekend dannet ramme om begyndelsen til et nyt kapitel i skandinavisk avl, og sådan som det kapitel er startet, lover det godt for fremtiden.   PS Flyinge & Partners AB har et solidt fundament at bygge på, og med den samling hingste kan det næsten kun blive en bragende succes.     Se videoklip af nogle af hingstene her: 