Kend signalværdien af sløjfen i hestens hale
2013-07-02T14:00:02
Det er endnu ikke helt så udbredt i Danmark at bruge sløjfer i hestenes haler - i hvert fald ikke dem alle sammen. Den røde har de fleste af os nok set.   Der er fire forskellige farver, der alle signalerer noget forskelligt. Rød, blå, grøn og hvid.    Rød: Den røde sløjfe signalerer, at hesten kan finde på at sparke. Man bør derfor tage hensyn og lade være med at komme for tæt på hesten - specielt bagfra.    Blå: Den blå sløjfe viser, at hesten er en hingst, og man ønsker, at der tages hensyn og forbehold for hingstens sind ved feks ikke at ride for tæt på med en hoppe.   Grøn: En uerfaren hest kan bære den grønne sløjfe. Den kan også bruges til heste, der let bliver forskrækket, så rytterne i nærheden ved, at det kan være en idé ikke at komme for tæt på eller lave for pludselige bevægelser.   Hvid: Den hvide sløjfe viser, at hesten er til salg. Det gør det nemt at huske den og holde øje med den til et stævne, hvis man går i købstanker. 