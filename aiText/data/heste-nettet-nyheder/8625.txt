Ny bog om bidtilpasning lanceres på Hest & Rytter i Herning
2012-03-05T11:23:08
Har du nogensinde spekuleret på om din hest går med det rigtige bid? Har du oplevet at hesten trækker sig for biddet, eller ligger hårdt i hånden? Eller måske har du en hest, der stikker tungen ud?  Hestemund.dk lancerer bogen "Bag om biddet - en guide til valg og brug af bid" på Hest og Rytter messen i Herning 8.- 11. marts på stand 3376 i hal D. Den første bog der beskriver, hvordan du selv laver en bidtilpasning. Bogen kommer både omkring hestens anatomi i mundhulen, samt hestens adfærd på forskellige bid. Den indeholder også beskrivelser af forskellige typer bid, og deres virkemåde.   Bogens bagsidetekst:"Bag om biddet" tager fat i de bidrelaterede problemstillinger, som mange ryttere oplever under ridning. At finde det optimale bid til sin hest handler om at forstå hestens reaktioner på biddet. Desuden er det vigtigt at biddet passer til anatomien i mundhulen. Nogle heste foretrækker et helt roligt og stabilt bid og andre fungerer godt på mere bevægelige bid. Nogle heste har en smal tunge, som ikke beskytter laderne og andre har en meget tyk tunge, der gør at der ikke er plads til et tykt bid. Bogen indeholder forklaringer på hvordan de enkelte bid fungerer, samt en række detaljerede beskrivelser af forskellige bid. Med denne guide lærer du at finde det optimale bid, og derved bliver du i stand til at optimere kommunikationen med hesten.  Hestemund.dk vil gerne udbrede forståelsen for hvordan de enkelte bid virker, og hvordan de påvirker forskellige hestemunde, derfor:  TAG DIT BID MED TIL HEST OG RYTTER MESSEN - og få en vurdering af netop dit bid, med hvilke fordele og ulemper det har. Der vil være forskellige hestekranier på standen, som biddet også kan prøves på.  Hestemund.dk drives og ejes af dyrlæge Christina Suntum Sørensen, der til daglig udelukkende arbejder med bidtilpasning og tandbehandling af heste.