Romanov årets hingst
2011-03-13T14:49:14
Blue Hors Romanov har allerede i en alder af blot 11 år, haft en kæmpe betydning for Dansk Varmblod. Med Hønnerups Driver leverede han den første danske verdensmester ved UVM i 2009. Romanov er allerede far til flere medaljehopper og kårede hingste. Han har i de senere år været storleverandør af heste til unghestechampionatet, eliteskuet og hingstekåringen. I dag blev han så tildelt den største ære for en hingst i Dansk Varmblod, titlen som årets hingst 2011. Blue Hors Romanov er efter hingsten Rohdiamant og ud af superhoppen Rumirell edfter Grundstein II og Akzent II. Han er opdrættet af kendte Harli Seifert og moderen har udover Romanov også leveret flere andre tophingste både i sport og avl helbrødrene Rubin Royal, Rubin Action, Rubino Vincento, Rumicello og endelig den i DV kårede Blue Hors Rockefeller, alle ligeledes efter Rohdiamant. Under Sune Hansen har Romanov de seneste år opnået flere sejre og placeringer i Grand Prix-dressurklasser og han må siges at være et af de største håb for Danmark i jagten på internationale medaljer.