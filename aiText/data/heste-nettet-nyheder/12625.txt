Velspringende dansk ekvipage i front på Vilhelmsborg
2016-12-10T14:03:01
I dag rides hele tre finaleklasser til Christmas show på Vilhelmsborg. Bronze finale Speed and Music på 125 cm. Derefter Dansk Hesteforsikrings sølv finale i højden 135. Dagens sidste finaleklasse er TG Horseboxes mini grand prix finale Winninground på 140 cm.   Først en Bronze finale Speed and Music i højden 125. Klassen rides i metode A hvor både fejl og tid er altafgørende fra start, da der ikke er en omspringning. Christina Thinggård Jacobsen tog en flot førsteplads i spidsen af feltet foran de 105 andre startende. Christina red klassen fejlfrit i supertiden 57,54. Hesten er Thorslunds Caroline der er en 12 års hoppe efter Coronado og med Lucky Light til Morfar. Christina og Thorslunds Caroline er faste gæster ved Christmas Shows finaler, og fik en 3. plads i samme klasse sidste år. Klassens anden bedste ekvipage blev svenske Jennie Juhler på Anerma V, der er efter Timeless og med Landadel til Morfar. Anerma er 11 år. Ekvipagen gennemførte klassen i tiden 58 sekunder rent, og naturligvis også med 0 fejl. Tredje bedst blev endnu en dansk rytter, nemlig Christian Skovrider på den kun 8 årige Eros. Eros er hingst og efter Zapatero VDL, med Lauriston til Morfar.   Hele 27 placeringer blev det til i det store startfelt. Resten af resultatet kan ses her.