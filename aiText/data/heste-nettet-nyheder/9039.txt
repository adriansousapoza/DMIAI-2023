Et Danmarksmesterskab kommer til Næstved by
2012-06-13T19:35:45
I weekenden d. 15-17. juni afholder Næstved Sportsrideklub stort landsstævne med Danmarksmesterskab i springning for ponyhold.   Næstved Sportsrideklub holder til på det gamle kaserneområde i Kalbyris hos Stald Bent Pedersen. Området emmer stadig af historie fra dengang Gardehusarerne havde deres base i Næstved og både ridehus, ridebane og stalde er intakte og bliver brugt den dag i dag.   Det er også den store ridebane der danner rammen om dette store stævne og lige præcis nu, er det et smukt skue med ridebanen omkranset af de historiske bygninger og de flotte grønne kastanjetræer.   Hele weekenden vil der være masser af fart og spænding over stævnet med ca. 550 startende ekvipager, der er hele 24 hold der har meldt til Danmarksmesterskabet, hvor første afdeling rides lørdag eftermiddag. Finalen rides om søndagen, hvor der bliver en spændende fight om, hvilket hold der hjemtager Danmarksmesterskabet til deres klub.   Næstved Sportsrideklub har selv en god håndfuld ryttere der stiller til start til dette store stævne og de stiller også med et hold til kampen om DM søndag eftermiddag. De springryttere der rider pony har i dette forår gjort det rigtig godt og til stævnet vil man bla. kunne opleve Cristoffer Nerving Møllekær som er udtaget til at ride Nordisk Mesterskab, Josephine Bøgh har deltaget i Baltic Cup og Jaqueline Kring Hansen, som er en rytter der har markeret sig flot til de seneste stævner. Derudover vil der være topryttere fra hele Danmark til at dyste på deres ponyer.   Dette stævne er meget publikumsvenligt og børnevenligt, da det er børn og unge der dyster mod hinanden i springning på deres ponyer. Der vil være hoppeborg og mulighed for at afprøve hvor højt man kan hoppe på sine egne ben på en springbane. Så forhåbentlig vil en masse mennesker lægge vejen forbi i løbet af weekenden og heppe på rytterne samt nyde noget god ridning og det gamle kaserneområde, som er hoppet i festtøjet og shinet op til dagen.   Et så stort stævne er umuligt at afholde uden gode sponsorer og heldigvis har en masse virksomheder også lokale valgt at støtte både økonomisk og med mange fine sponsorpræmier. Så en stor tak skal lyde til dem. Sporten kan ikke klare sig uden støtte fra gode sponsorer.   For dem som ønsker at lægge vejen forbi dette store stævne, kan tidsplaner findes på klubbens hjemmeside www.nspr.dk, 1. afdeling af DM for hold rides lørdag ca. kl. 15.30 og finalen rides søndag ca. kl. 11.00. DER ER GRATIS ADGANG!  Jaqueline Kring Hansen