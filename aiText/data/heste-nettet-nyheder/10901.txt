Zick Flower fører trøstefinalen
2014-08-09T10:40:37
 Allan Grøn og Zick Flower (JP-Photo)   Zick Flower og Allan Grøn åbnede ballet i dagens UVM 6 års trøstefinale, hvor Allan red et virkelig flot program med stor kvalitet i trav og galopprogrammet.   Dommerne kunne lide hvad de så, og roste Zick Flowers energi og skulderfrihed i traven, hvilket også blev belønnet med 9,3. Galoppen blev vist i flot form med stor op-ad-bakke-tendens, hvilket også resulterede i 9,3. Igen i dag er det Zick Flowers skridt der trækker det samlede resultat ned, skridten kunne ønskes med mere skulderfrihed, mere smidighed over ryggen og bedre kontakt til tøjlen i den frie skridt, hvorfor scoren blev 6,4. I alt fører Zick Flower klassen med 8,4 efter første halvdel af klassen.   På en foreløbig andenplads ligger også en dansk rytter, idet Maria Anita Andersen og Svalegårds Hottie opnåede 8,08 efter et flot og flydende program, hvor Hottie i dag var bedre under Marias hjælpere. Hottie besidder en usædvanlig stor og rummelig trav, som dommerne dog fandt for langsom afviklet og dvælende, travkarakteren blev derfor kun 7,6. Skridten er kæmpe stor, med stor overtrædning og stort sving over ryggen, hvilet også af dommerne blev belønnet med 8,8. Galoppen kunne dommerne ønske mere på bagparten og karakteren blev dermed 7,8.   De tre bedste placeret i dagens trøstefinale er kvalificeret til den store finale i morgen, hvor verdens bedste 6 års heste skal findes. Pt. er altså både Allan Grøn og Maria Anita Andersen videre til i morgen, men meget kan ske når sidste halvdel af klassen skal på banen, hvor vi også skal have danske Stine Døssing og Lehmanns Lilo på banen kl. 10.49.   Følg klassens resultater her.