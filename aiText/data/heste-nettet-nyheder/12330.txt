Anna Bjørn vinder DRF-mesterskabet i military 
2016-08-01T07:21:05
Det blev en sikker sejr til Anna Bjørn og CTS Twin Peaks ved DRF-mesterskabet i military for junior/ungryttere ved Copenhagen Eventing. Anna og Twin Peaks lagde sig allerede i spidsen for mesterskabet fredag, og efter dagens terrænridt kan parret altså fortjent modtage guldet. Sportsrideklubben har hele weekenden været vært for et forrygende internationalt militarystævne. Ud over DRF-mesterskabet afvikles der også DM for seniorer, hvilket afgøres søndag eftermiddag.   Syv ekvipager var til start i dette DRF-mesterskab for junior/ungryttere, som blev afviklet over tre dage i den smukke Bernstorffspark og på terrænbanen ved Høsterkøb. Anna Bjørn og CTS Twin Peaks opnåede fredag det bedste resultat i dressur, lørdag var parret fejlfri og bedst i ridebanespringning, og i dag sluttede de på fornem vis med nul fejl på terrænbanen. I alt blev det til 45,3 strafpoint. Sølvet blev vundet af Sara Bech Strøm og Dicte Aldrup. Ekvipagen var ligeledes fejlfri i både ridebanespringning og på terrænbanen og sluttede med 53,0 strafpoint. Tredjepladsen gik til Rikke Nyboe Andersen og Roxanna med 55,3 strafpoint.