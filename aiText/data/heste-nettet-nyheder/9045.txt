Helgstrand Dressage dominerede i Middelfart
2012-06-18T10:28:15
I weekenden blev der afviklet indledende championatsrunder, samt sidste mulighed for iagttagelse til UVM i Verden for 5- og 6-års dressurheste, i Middelfart rideklub. Ekvipager fra Helgstrand Dressage besatte førstepladsen i samtlige championatsklasser   Vinder i 4 års klassen blev Emma Ahlberg med Rosenkildes Hotstuff e. Blue Hors Hotline/Blue Hors Don Schufro fra Helgstrand Dressage. Hotstuff vandt så at sige på hjemmebane idet han er ejet og opdrættet af Helle og Michael Rosenkilde Nissen på Rosenkilde Gods, hvor Middelfart Rideklub har til huse. Hotstuff opnåede samlet 8,56 point med bl.a. 9 i både trav og galop. Nummer 2 i klassen blev Belissimo M sønnen Capa's Bon Jovi med Louise Dahl i sadlen. Bon jovi viste især en god skridt, der blev honnoreret med 8,7. På trejdepladsen kom endnu et Hotline afkom nemlig Nairobi Melody (mf: Schwadroneur) redet Dorthe Rohmann. Dorthe havde allerede sidste år succes med Nairobis halvsøster Noosa Malody e. Don Romantic, som hun kvalificerede til finalen i 4-års championatet. I alt kvalificerede 11 4 års heste sig til mellemrunden. Se samlet resultat her     I 5 års klassen stod Andreas Helgstrand selv som vinder med den stortgående Møllegårdens Pas Partout e. Don Primero/Bøgelys Camaro. De opnåede som eneste ekvipage over de 3 klasser et samlet resultat på over 9. Hele 9,28 blev det til. Pas Partout har jo allerede vist sig succesfuldt under Andreas med en delt førsteplads fra unghestechampionatet i Herning i bagagen. Andreas' kone Marianne tog sig af andenpladsen i klassen med den i særklasse galoperende Shakiro Pilekær e. Don Schufro/Ferro. Han opnåede fuldt fortjent 9,4 i galop og en samlet pointsum på 8,9. Med lidt mere styrke i den ellers gode trav er der her bestemt potentiale til et over 9 resultat. Rikke Dupont besatte trejdepladsen med sin særdeles ridelige Sir Donnerhall-søn Sion. Han blev fremvist afspændt i klassens flotteste holdning og han arbejder smidigt og taktfast gennem hele kroppen med trav og galop som højdepunkter. Desværre var der et lille kiks i galopturen, der kostede lidt. I alt 6 5-års heste gik videre til mellemrunden. Se samlet resultat her     Thomas Sigtenbjerggård også fra Helgstrand Dressage stod for tredje gang i år som vinder af en 6 års afdeling! De to tidligere sejre kom i hus på de tyske avlshingste Sir Donnerhall II e. Sandro Hit/Donnehall (9,1 point) og Flanagan e. Fidertanz/Rubiloh (8,34 point). Denne gang blev vinderhesten N.O.H.'s Daijobo e. Daddy Cool/Picandt. Thomas red den letbenede vallak til sejr med et samlet resultat på 8,56. Sanne Henningsen fremviste en styrket Lorenzo (Lord Loxley /Rubin Royal), der nu har fået meget bedre styrke til at holde sammen på sin store mekanik med den imponerende forbensaktion. De opnåede samlet 8,36 og en andenplads. Jim Rasmussen tog trejdepladsen med Samba King e. Sandro king/Lancet. Hesten viser en meget rummelig trav med flotte forben og en galoptur med store sikre changementer. De fik samlet 8,3 point. I alt 8 6-års heste gik videre til mellemrunden. Se samlet resultat her    Thomas sigtenbjerggård og N.O.H.'s Daijobo