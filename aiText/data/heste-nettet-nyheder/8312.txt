Twomey vandt Top 10 finale
2011-12-04T23:24:28
Irske Billy Twomey vandt den højtdoterede Rolex Top 10 finale ved Gucci Masters i Paris. Eric Lamaze markerede sit comeback med en 2. plads i klassen.   På Tinka's Serenade (AES e. Tinka's Boy/African Drum) red Twomey fejlfrit i både hoved- og omspringningen i tiden 48,03 mod Lamazes 48,25 sek. Eric Lamaze der mistede sin tophest og OL-partner Hickstead på tragisk vis ved World Cup-stævnet i Verona i starten af november, red den 9-årige Coriana van Klapscheut (BWP e. Darco/Heartbreaker) ind på andenpladsen. Ludger Beerbaum og Gotha (Hann. e. Goldfever I/Prestige Pilot) tog sig af 3. pladsen i finalen for de 10 bedst placerede ryttere på den internationale rangering, Rolex Ranking list.   For sejren kunne Billy Twomey iføre sig et Rolex ur og hjemtage den nette sum af 50.000 Euro, ca. 375.000 danske kroner, mens Lamaze måtte nøjes med 40.000 Euro og Beerbaum med 30.000 Euro.   Den regerende Europamester Rolf-Göran Bengtsson tog sig for andet år i træk af sejren i Gucci by Gucci challenge, igen på hingsten Quintero La Silla (holst. e. Quantum/Chamonix). Sejren var tæt ved 185.000 danske kroner værd. Christian Ahlmann og Codex One (Hann. e. Contendro I/Glückspilz) tog sig af andenpladsen foran franske Simon Delestre på Couletto (Old. e. Couleur Rubin).   Stævnets hovedklasse, søndagens Gucci Grand Prix fik en populær vinder i franske Penelope Leprevost på den franske avlshingst Mylord Carthago (SF e. Carthago/Jalisco B). Schweiziske Pius Schwizer og Verdi III (KWPN e. Hors la Loi II/Cantus) red sig ind på andenpladsen blot 8 hundrededele af et sekund efter Leprevost. Amerikanske Richard Spooner red Cristallo (Holst. e. Caretino/Cicero) fejlfrit i omspringningen i tiden 35,23 sekunder, nok til tredjepladsen.   562.500 danske kroner var sejren værd for Leprevost mens Schwizer måtte tage til takke med "sølle" 400.000.   Se alle stævnets resultater i dette link