’Jeg kan kun køre en ad gangen’
2012-11-17T14:58:29
Det er aldrig rart at skulle køre mod heste, man selv træner. Men Jeppe Juel har to så dygtige treåringer, at de nu mødes i sæsonens sidste storløb i Danmark på Billund Trav. Når det lykkedes en travtræner at få to heste med i et og samme storløb, kan det kun afstedkomme anerkende nik fra kollegerne - og måske et gran af misundelse. Men det er en noget besynderlig situation, Aalborgtræner Jeppe Juel på søndag på Billund Trav er havnet i til storløbet Grand Circle 3-års Championat for hingste og vallakker. Det besynderlige er, at de to heste samtidig har samme ejer og opdrætter, nemlig hans far Niels Juel. »Det er ikke så tit, at jeg prøver at køre mod en af staldens egne heste og slet ikke en af familiens, men jeg kan jo kun køre en hest ad gangen. Jeg får rigeligt at gøre med at styre og have fokus på min egen hest i løbet, Spikeld. Jeg er helt tryg ved at overlade min anden deltager, Snappy Rose, til Morten Friis,« siger Jeppe Juel.Stelton var også aktuel Spikeld røg med sin sejr i Dansk Trav Kriterium for seks uger siden pludselig langt op i årgangstoppen. Samme dag vandt staldkammeraten Snappy Rose trøstløbet til kriteriet og tog ligeledes et par skridt op ad rangstigen blandt landets treåringer. »Der har ikke været nogen tvivl om, hvem af de to heste, jeg skulle køre. Jeg var mere i tvivl om, hvorvidt jeg skulle starte en tredje hest fra stalden, Stelton, i stedet for Snappy Rose, men jeg valgte trøstudgaven til Stelton,« forklarer Jeppe Juel. Spikeld og Snappy Rose har ikke været i aktion siden begyndelsen af oktober, men træneren er ikke videre nervøs over manglende kamptræning. »Jeg tror bare, at Spikeld er mere frisk end de andre, men seks ugers løbspause er da lang tid. Efter kriteriesejren fik han lov til at hvile lidt på laurbærrene, men gik i sidste uge et reelt banearbejde og igen onsdag i denne uge. Han virker helt, som han skal være,« siger Jeppe Juel.Ikke slut for i år Men selv efter en god søndag i Billund, hvor grandcircle-vinderen modtager hele 170.000 kroner, er det ikke helt slut for staldens treårsstjerner. En del af modstanderne sendes efter søndagens løb på velfortjent vinterferie, men det gælder nok ikke helt Jeppe Juels trio. »Jeg regner bestemt med, at der venter flere starter for både Spikeld og Stelton inden ferie. De to heste har ikke startet så meget endnu, så er Spikeld rask efter på søndag, påtænker jeg en start i Norge til ham senere, mens Stelton skal have lidt mere rutine i et par almindelige klasseløb,« siger Jeppe Juel, som har passeret 4,5 millioner kroner indkørt i år til hesteejerne med over 100 sejre til følge.Af Hestesportens Medier  Jeppe Juel med Spikeld efter sejren i landets største treårsløb, Dansk Trav Kriterium. Foto: Lasse Jespersen/ Travfotos.dk.