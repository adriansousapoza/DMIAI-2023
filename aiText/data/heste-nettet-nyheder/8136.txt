Projekt Nye Medlemmer indstilles 
2011-10-13T12:11:04
Det 3-årige projekt "Flere Medlemmer i Dansk Ride Forbund" bliver indstillet. Det har Dansk Ride Forbunds bestyrelse besluttet på bestyrelsesmødet den 6. oktober. Begrundelsen er at den drejning, projektet har taget, ikke forventes at kunne tiltrække de 15.000 nye medlemmer, der var hensigten. Flere dele af projektet forsætter dog til gavn for ridesporten og forbundets klubber.Projekt indstilles - delelementer gennemføres Dansk Ride Forbunds bestyrelse har besluttet at indstille projektet "Flere Medlemmer i Dansk Ride Forbund". Det sker efter, at et analysearbejde har indikeret, at det vil være svært at rekruttere 15.000 nye medlemmer over tre år i forhold til både den oprindelige og reviderede projektbeskrivelse. Derfor vurderer bestyrelsen, at projektet er for usikkert til at investere 2,1 mio. kr. i. "Projektet indeholder mange gode delelementer, som uden tvivl vil kunne komme forbundet og sporten til gode. Vi vurderer dog, at det er økonomisk uforsvarligt at bruge pengene på projektet som helhed. Derfor vil vi hellere investere i de enkelte delelementer, som vi vurderer, vil gøre størst gavn for klubber og sport, og implementere disse efter en forsvarlig plan, der tager højde for både økonomi, nuværende sekretariatsbemanding og tidshorisont. Arbejdet har dog bestemt ikke været spildt, da analysearbejdet har givet os en stor viden om fremtidens behov, som kan bruges konstruktivt i det fremtidige arbejde", siger Ulf Helgstrand, formand i Dansk Ride Forbund.Om Projekt "Flere Medlemmer i Dansk Ride Forbund" Projekt "Flere Medlemmer i Dansk Ride Forbund" blev igangsat primo 2011 i samarbejde med Danmarks Idræts-Forbund (DIF). Projektet skulle over perioden 2011 - 2013 skaffe Dansk Ride Forbunds klubber 15.000 nye medlemmer. Projektet var over tre år tildelt en støtte fra DIF på 2,9 mio. kr., mens forbundets egen investering ville blive 2,1 mio. kr. Et analysearbejde har betydet, at projektbeskrivelsen er blevet kraftigt revideret undervejs, og derfor har bestyrelsen vurderet, at projektet er for usikkert at investere pengene i.