Trøstefinalen for 7 års   Reportage
2014-09-20T11:16:12
I dag bliver trøstefinalerne her i Zangersheide afholdt. Den første trøstefinale var for 7 års. Den havde de valgt at dele op på to baner, således at den bedste halvdel skulle ride på hovedareanaen og den anden halvdel red på den anden bane. Opdelingen var sket efter hvem der var bedst efter de to første kvalifikationer. Begge runder gik i 135 cm, og her fik danskerne afsluttet deres UVM for 7 års for i år. På den lille bane havde vi tre danskere til start. Det var Ulrik Kjær på Hungry Heart de Lux e. Heartbeat/Rolex, Lars Trier Kjøller på Royal Butterfly e. Tobajo Picez/Jimtown samt Eva Kragh Pedersen på Gandalf Ask e. Gipsy d'Ask/Baloubet du Rouet. Bedste dansker blev Lars Trier Kjøller som red Royal Butterfly ind på en 5. plads med nul fejl i tiden 73,30 sek, efter en rigtigt god runde med masser af overblik og rytme. Eva Kragh Pedersen blev den anden bedste dansker, hvor hun også red en rigtig god runde med masser af overblik og hvor hun gav sig god tid at få en god tur rundt på banen. Det resulterede i 2 tidsfejl, men ellers en runde med god plads til bommene. Hun blev placeret som nr. 12 for den indsats. Vinderen blev italianske Paolo Adamo Zuvadelli på Eh Quick Nina e. Quidams Rubin/Carimors, nr. 2 blev belgiske Bille Brecht på Queen 2000 Z e. Quidam de Revel/Jalisco B og nr. 3 blev tyske Egbert Ostermann på Leefke e. Luxius. Inde på den store bane havde vi Hans Ley til start. Her blev det desværre til 12 fejl rundt på banen, hvor der ellers blev startet godt. Denne afdeling blev også vundet af italianske Paolo Adamo Zuvadelli på Eh Bombay e. Balou du Rouet/Domino. Nr. 2 blev irske Thomas O'Brien på Hector Van D'Abdijhoeve e. Cabrio Vand De Heffinck/Utriolle Vand De Heffinck og nr. 3 blev belgiske Gerome Guery på Handor van T Roosakker e. Wandor van de Mispelaere/Cento. Trøstefinalen for 6 års er gået i gang her kl. 10.30 på deres bane, og kl. 11.40 starter den for 5 års. Kl. 12.00 starter dette års "Sires of the world" klasse. Det er en klasse, som kun er åben for kårede hingste og den går i 150 cm. 