Ny Grand Prix-hest til Steffen Peters
2011-12-06T23:03:04
Den amerikanske landsholdsrytter Steffen Peters, som med Ravel vandt World Cup finalen i Las Vegas 2009, har nu fået ny tophest.  Steffen Peters har igennem sin sponsor Akiko Yamazaki fået stillet den 9-årige Westfaler-vallak, Legolas, til rådighed, som forhåbentligt kan bringe Steffen Peters tilbage i toppen af dressurligaen.  Legolas e. Laomedon/Florestan II/Profi er købt hos Kasselmann I Tyskland, hvor den er blevet uddannet til Grand Prix af Ullrich Kasselmann.  Salget har været undervejs siden september, men først i denne uge blev handlen endelig. Første gang Steffen Peters prøvede hesten var umiddelbart inden de Pan Amerikanske Lege, og kunne derfor først efterfølgende vende tilbage med sponsoren Yamazaki.  Legolas er født i 2002 og er avlet af Johannes Kissing og derefter købt af Paul Schockemohle og Ullrich Kasselmann som kommende auktionshest på P.S.I Auktionen i 2006. På auktionen blev hesten solgt til en PSI-køber. År efter blev Legolas dog købt tilbage af Kasselmann, som herefter selv stod for uddannelse.  Legolas er en tophest, og Ullrich var i tvivl, om han ville sælge ham. Han blev dog af sin søn og Ulf Møller overtalt til at sælge Legolas til en af verdens bedste ryttere, fortæller Ullrich til Eurodressage.  Legolas har ikke meget stævneerfaring, idet han kun er startet som 5-års. Han er dermed i Grand Prix-sammenhænge stadig som en usleben diamant.  Han var god som unghest, men ikke en stjerne. Han har ikke meget stævneerfaring, men han er altid fokuseret om opgaven og er en virkelig god sportshest. Han laver en fantastisk piaff og passage. Han elsker at udføre det, og har let ved alt det samlende arbejde, tilføjer Kasselmann.  I forbindelse med salget af Legolas blev den 63-årige Ullrich Kasselmann overtalt af sin søn og Ulf Møller til at lave et videoklip af hesten. Se klippet via dette link: http://youtu.be/ocIkZgIBDsQ