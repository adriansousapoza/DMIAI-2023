Talentkonkurrence for heste
2012-05-22T10:03:35
Heste er meget alsidige dyr og behøver ikke kun vise evnerne med rytter på ryggen eller en vogn efter sig. Ved arrangementet Heste for Alle, der er en del af Landsskuet i Herning den 5.-7. juli, bliver der derfor fokus på heste med specielle talenter.   Det sker med den nye konkurrence, Landsskuetalent 2012, hvor alle hesteejere har mulighed for at vinde en iPad og 5.000 kroner, hvis ellers hesten kan noget særligt. "I princippet er det kun fantasien, der sætter grænserne for deltagelse i konkurrencen. Kan din hest rulle sig på kommando, galopere baglæns i longe, gå spanske skridt, stå på bagbenene i 30 sekunder eller lignende, så er det en oplagt kandidat til Talentkonkurrencen. Så lad os se, hvad din hest kan", siger Kirsten Skou Ranvig, der er koordinator af konkurrencen og Heste for Alle.   Hvis hesten eller ponyen har et særligt talent, er det dog et krav, at man kan få den til at vise det 'live' i løbet af tre minutter foran publikum og dommere på Heste for Alle.   For at komme med til konkurrencen i Herning den 5.-7. juli, skal man indledningsvis optage en video af det specielle talent, der er udviklet hos hesten. Videoen uploades til facebook.com/hesteforalle, hvor alle bidrag deltager i konkurrencen om en iPad og en plads blandt de 12 heste, som får adgang til den indledende runde af Landsskuetalent 2012.   Som i tv-talent-konkurrencer har publikum direkte indflydelse på udvælgelsen af de bedste talenter. Den video på Facebook, som får flest 'synes godt om', vinder således iPad'en.   Blandt de 12 deltagere i Landsskuetalentets indledende runde torsdag 5. juli går seks videre til finalen lørdag 7. juli, og vinderen af finalen, Landsskuetalent 2012, præmieres med en gavecheck på 5000 kr.   Hvis man ikke har lyst til at uploade en video på Facebook, kan videoen sendes på mail til hest@hestemagasinet.dk. Man deltager derved ikke i Facebook-konkurrencen om en iPad, men deltager i konkurrencen om de 12 pladser i den indledende runde af Landsskuetalent 2012. Videoer skal uploades eller sendes senest 5. juni 2012.   Se mere på www.facebook.com/hesteforalle og www.landsskuet.dk  JP-Photo.dk