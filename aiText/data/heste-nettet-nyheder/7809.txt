Flystøj i Jylland 
2011-06-16T22:54:53
I forbindelse med øvelsen AGOEX (Air Ground Operations Exercise), vil man kunne opleve jagerfly, transportfly og helikoptere i lav højde i store dele af Jylland fra den 14. til den 24. juni 2011. Øvelsen er bygget op omkring et Afghanistan-scenarium, hvor Vendsyssel, Himmerland og Oksbøl spiller rollerne som henholdsvis Uruzgan, Kandahar og Helmand. Der vil dog kunne høres flystøj i det meste af Jylland i hele perioden. AGOEX er en øvelse hvor Hæren og Flyvevåbnet skal samarbejde. Blandt deltagerne er det hold soldater, som skal til Helmand i august (ISAF 12). Det er derfor vigtigt, at træningen foregår under så livagtige forhold som muligt, så soldaterne kan blive godt forberedt til deres kommende udsendelse. Øvelsen skal også certificere Flyvevåbnets mobile radarenhed (Mobile Air Control Centre) til at kunne deltage i internationale missioner. Tidligere på året besluttede Folketinget, at den mobile radarenhed skal udsendes til Afghanistan i 2012. Fokus vil være på at yde luftstøtte til soldaterne på jorden, indsættelse af soldater, transport og aflevering af gods, evakuering af sårede, luftrumskontrol samt samspil med NATOs kommandostruktur. Det betyder, at meget af flyvningen foregår over land, og dermed er støjgener desværre uundgåelige. Læs mere om de forskellige flytyper og deres opgaver her.