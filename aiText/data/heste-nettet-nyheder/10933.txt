Lokal islænderklub under opsejling i Køge - kom og vær med!
2014-08-29T12:15:02
En lokal islandshesteklub er under opsejling i Køge, og på søndag den 31. august løber det første møde af stablen, og du kan være med!   Om du vil være med i bestyrelsen, menigt medlem eller noget tredje, er helt op til dig. Klubben er for alle, uanset kommune. Første møde (og stiftende generalforsamling) er d. 31. august kl. 15 på Ølbyvej 119. Medbring kaffe, the, kop og hvad du har lyst til til eget forbrug. Og hvis du har tid og lyst, er du velkommen til at bage en kage til fællesskabet. Tilmeld dig gerne på www.facebook.com/events/ 315698501888153/   Sofie Thomsen er en af initiativtagerne til klubben, og hun siger: "Jeg har længe tænkt, at der manglede en lokalklub omkring Køge, og da der så var en der på Facebook spurgte efter en klub i netop dette område, så jeg at behovet var der. Jeg skrev i en kommentar, at der ikke er en klub på Midtsjælland, men at vi da kunne starte vores egen. Herefter kom der positive bemærkninger, og jeg blev kontaktet af Benedikte Dysted som gerne vil være med til at trække det første læs."   Håbet med klubben er at starte et ridefælleskab på Køgeegnen, og drømmene handler allerede om fællesture, undervisning og kurser - og naturligvis hygge oa sparring med andre islandshesteryttere, der også synes, de mangler et fællesskab på midtsjælland. På facebookeventet kan du læse forslag til klubbens vedtægter. Forslagene vil blive diskuteret på mødet, og du kan altså være med til at præge dem og medvirke til at danne præcis den klub, du måske selv går og savner.