Kuskene trodser kulden og tager til stævner
2013-01-25T20:18:57
I morgen lørdag d. 26. januar, er det i Revsø på rideskolen det foregår. 15 ekvipager har tilmeldt sig. Deriblandt to der har potentiale til at komme til VM: Danmarksmesteren Lars Dau og sølvmedaljevinder ved DM Anette Holst Irming.   En anden potentiel VM-deltager der starter i Revsø er Niels Schelde Petersen, ligeledes sølvmedaljevinder ved DM i Horsens sidste sommer. Formanden for det arrangerende selskab; Slesvigske Køre Selskab Ann Rysgaard er også til start. Henrik Høper starter med to heste, den ene selvfølgelig uden for konkurrence. Der er deltagere fra 5 selskaber, endda en fra Dansk Køre Selskab på Sjælland, nemlig Gert Frid.   På søndag d. 27. januar er det Sjællandske Sportskuske og Kalundborgegnens Køreforening der står for arrangement, der foregår på Lipizzanerstutteriet Ordrupdal i Skibby. Stutteriet ejes af Lise og Lars Heibing, der blandt andet har avlet VM-hesten Pluto Callisto, født i 1997. Den ejes i dag af af Team Klindt og køres af Kristina Klindt. De blev Danmarksmestrer i 2010 og 2012 og Verdensmestrer i 2011. Derforuden har de været vindere af flere internationale stævner, sidst i Pau, Sydfrankrig, hvor VM skal afvikles til efteråret. Selv om Kristina på sin hjemmeside skriver at Pluto Callisto er en fantastisk og enestående pony, så opfylder han faktisk ikke Lipizzaneravlens kriterier. Idealmålet er nemlig en hest der måler 150 - 160 cm, og Pluto starter i ponyklasserne fordi han er under 148 cm. Så det er et rigtig eventyr, hvor den grimme ælling bliver den smukke Svane og bliver verdensberømt, i hvert fald i køreverden.   Desværre starter familien Klindt ikke til stævnet på søndag, der ellers bærer deres navn, fordi de er sponsor for en maratonkonkurrence, hvor 5 gode maratonfolk vurderer kuske og grooms i maratondelen. Blandt dommerne på søndag er Rene Starup, groom hos Ane Wieder, så der vil groomene helt sikker få en ekspertvurdering. Liselotte Watson er også blandt dommerne, her er det nok kuskene der især kommer i fokus. De tre andre er Stine Hansen, Per Poulsen og Ole Reinholt.   Arrangørerne har valgt at bruge en Dansk Ride Forbunds dommere i dressuren, Annika Mikkelsen, det skal blive spændende at se hendes vurdering af køredressur.   Der er tilmeldt 24 kuske, blandt andet Danmarksmesteren Udo Buchwald. Verdensmesteren i dressur for klassen 1-spand pony, Peter Koux stiller op med Taffy. Værten selv, Lars Heibing, starter med en 2-spand og det gør Amanda Justesen også, samt Hans-Henrik Nilsen fra Amager, der vandt bronze til DM - og han har tager sin kone Tina Nielsen med, der vandt sølv til DM og starter i klassen 1-spand hest.   Alt i alt er der lagt op til to spændende stævner med god kørsel i dressur og spændende maraton.   Fakta boks: Stævnet i Jylland sker på adressen Revsømarkvej 2, 6560 Sommersted og første start er kl. 09:30. På Sjælland er adressen: Ordrupdalsvej 1B, 4050 Skibby. Første start er kl. 08:00 i dressur, Forhindringskørsel kl. 12:30 og maraton kl. 15:00. Der er ingen cafeteria, så medbring selv varme forfriskninger.  Foto: Lars Heibing. Arkivfoto: Steen Kristiansen