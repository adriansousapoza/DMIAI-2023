The Kicker strutter af selvtillid 
2012-05-17T07:15:02
Fordi The Kicker er så flegmatisk, har han fortsat sin udvikling efter den fantastiske toårssæson, og søndag eftermiddag er han blandt favoritterne til Dansk 2.000 Guineas på Klampenborg Galopbane. Hverken moderen eller faderen er ret store, og The Kicker er her i vinter vokset dem begge over hovedet. Lidt af en overraskelse for træner Hanne Bechmann på Enghavelyst i Klampenborg. »Han har fået meget mere muskelmasse i løbet af vinteren. Sammen med hans flegmatiske sind er det nok årsagen til, at han også kan gøre sig gældende som treåring,« siger Hanne Bechmann om Skandinaviens mest vindende toåring sidste år, hvor der røg hele 561.249 kroner ind på præmiekontoen. Blandt sejrene var et meget stort løb i Sverige. Det flegmatiske sind kommer til udtryk både i stalden og i træning. »The Kicker bruger ikke sig selv mere end nødvendigt - uden at være doven. Han skridter roligt ned på banen, gør det, han skal i arbejde, og skridter roligt ud af banen igen,« forklarer Hanne Bechmann om den lysebrune vallak. Fuldblodsheste kan ellers være meget nervøse og springe rundt. Men her på det seneste er der sket en ændring med The Kicker: »Han er begyndt at 'nappe' lidt - altså bide lidt - i stalden. Det tager jeg som et udtryk for, at han er ovenpå, og at selvtilliden er i orden,« griner Hanne Bechmann, for normalt er det kun hingstene, som napper. Har selv opdrættet Hanne og hendes mand Jens Bechmann opdrætter også, men de kunne ikke få solgt The Kicker til den rigtige pris på åringeauktionen for halvandet år siden, hvor den gik tilbage for 50.000 kroner. Derfor solgte de tre parter til nogle af deres andre hesteejere. Da den eventyrlige sæson var slut, troede de tre parthavere ikke på, at hesten ville udvikle sig til at kunne klare sig som treåring, og de solgte deres parter tilbage til Hanne og Jens Bechmann. »Heldigvis ville Jens Lauritzen fra Stald Shaker købe halvdelen. Jeg er rigtig glad på hans vegne, for han ikke har været så heldig med et par heste, og det ser jo ud til, at The Kicker også kan klare sig som treåring,« siger Hanne Bechmann. Måske med i derbyet Med en hest som The Kicker følger naturligvis drømmen om at deltage i det største af alle løb, derbyet. »Jeg er i tvivl om, hvorvidt han står de 2.400 meter i derbyet. Men hvis alt går vel med ham på søndag, skal det da prøves,« understreget Hanne Bechmann. Af Hestesportens Medier  The Kicker og Hanne Bechmann sammen med medejer Jens Lauritzen efter sejren i sæsondebuten. I sadlen er det Lennart Hammer, som også rider vallakken på søndag. Foto: US Photo.