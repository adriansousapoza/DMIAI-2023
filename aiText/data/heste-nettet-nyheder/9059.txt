DM, NM og VM nyt
2012-06-20T22:28:15
Om kort tid afholdes DM på Dansk Islandsheste Forenings baner i Hedeland. I øjeblikket arbejder Hedelandsgruppen på at gøre hele anlægget i tip top stand og derfor er banerne lukket for ridning indtil DM - der kan dog rides/trænes på dressurbanen. DM afholdes over 4 dage i 2012, nemlig den 5. juli-8. juli - og der bliver masser af topheste og ryttere, som kan nydes over de mange dage DM varer.   NM 2014 skal afholdes i Herning i Danmark - forberedelserne er allerede i fuld gang, Der er bl.a. blevet lavet en hjemmeside:   http://nm2014.dk/   samt et flot logo til NM 2014, som forestiller Sleipnir, Odins ottebenede hest. Logoet er inspireret af Tjängvide-stenen fra Gotland, som viser Odin på hans ganger. Hvis man kigger rigtig godt efter, kan man se alle de fem gangarter som er den islandske hest særkende. Logoet er tegnet af Ole Rode Jensen og viderebearbejdet af Stine Sandahl, der også laver website og den visuelle identitet til NM2014 og VM2015.   VM 2015 skal afholdes i Herning. Det blev besluttet i den første weekend i marts måned 2012 under FEIF-konferencen, at Danmark skal være vært for VM 2015. DI´s formand og næstformand skrev glade under på aftalen om værtskabet. Det bliver fantastisk at få VM på dansk jord om 3 år, og mange kan allerede nu gå og glæde sig til at se verdens-eliten dyste herhjemme.   Så man må sige, at vi herhjemme kan glæde os til mange store internationale stævner på dansk jord de kommende år - spændende, dejligt og til stor glæde for de mange islænder-entusiaster.   Vi ses til DM på Hedeland om ganske kort tid.   Billedet viser NM´s logo.