Riders Cup afvikles til minde om Camilla Enemark
2012-04-21T10:58:16
Weekendens Riders Cup-stævne med Horse House Cup 2012 vil blive afviklet til minde om Camilla EnemarkTil minde om Camilla Enemark "Vi er alle dybt påvirkede af, at Camilla Enemark har forladt os alt alt for tidligt. Camilla levede og åndede for hestene og stævnerne, så helt i hendes ånd og efter hendes ønske holder vi os til planen for 2012, og vi afvikler derfor det første stævne den 20.-22. april som planlagt" siger teamet bag Riders Cup-stævnerne, som Camilla og hendes mand Peter begge var stærkt involverede i, og som altså nu fortsætter til ære for Camilla og hendes altid ukuelige vilje til at kæmpe for det hun havde kært og troede på. "Vi vil mangle Camilla, men ved at dette er den bedste måde at ære og mindes hende." Riders Cup med Horse House Cup Fredagens klasser forløb godt - der var så mange starter at stævnet kørte fra tidlig morgen til ud på aftenen og der blev vist masser af flot ridning fra de mange startende ekvipager, der var kommet fra hele landet for at ride på banerne i Tybjerg. I fredagens største klasse - en MB* - var det Shane Carey der stjal billedet idet han besatte både 1. og 2. pladsen på hhv. Belle Rose van de Withoeve og Carlton Homeboy foran Thomas Dresler der med hasten Never Say Never red sig ind på 3. pladsen. I denne klasse formåede 3 af de lokale ryttere fra rytterforeningen Riders Cup at ride sig til placering - nemlig Shannon Meinert Ketterlee på Dolce Vita Crosby, Pernille Tribler på Smilla og Kartni Nielsen på Centina 10. I dag, lørdag rides der klasser fra LB til S1*, så der er masser af spændende og flot ridning på programmet! I morgen, søndag, skal rytterne ride den første kvalifikationsklasse til den nyetablerede Horse House Cup, som fra starten har vist sig at være et utroligt populært tiltag hos rytterne. Peter Jensen fra Horse House og rideklubben Riders Cup vil med dette initiativ prøve at involvere bredden i sporten, og Horse House Cup vil give 30 af disse ryttere mulighed for at ride under et internationalt stævne ifm. afviklingen af Cup'ens finaleklasser. At få mulighed for dette er rigtig god træning og forberedelse for de yngre og / eller mere urutinerede ryttere, som her får lejlighed til at opleve rytterne og ikke mindst atmosfæren bag disse store stævner på helt tæt hold.Videostreaming på internettet af alle Riders Cup stævnerne! Som et helt nyt og spændende tiltag for et C-stævne, vil alle ryttere ved alle Riders Cup stævnerne blive optaget på video, som så kan ses på stævnets hjemmeside ligesom interesserede ryttere også vil kunne købe videoerne. Så klik ind på www.riderscup.dk og se hele stævnet online!    Thomas Dresler og Never Say Never, her under Engerupgaard Cup i Bernstorffsparken. JP-Photo.dk