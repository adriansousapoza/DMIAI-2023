Husar Søndersø fik Hestens Værns Ur
2013-01-26T13:52:23
Husar Søndersø, Stella Marie Lindqvist, har efter indstilling fra Gardehusarregimentets Hesteskadron fået Hestens Værns Ur, som bevis på enestående horsemanship.   I indstillingen fra GHR's Hesteskadron forklarer oversergent Helle Corydon, at Husar Søndersø altid stiller hestenes behov foran sine egne, og at hun er meget opmærksom på og sætter en ære i, at alle Eskadronens heste har det godt. OS Helle Corydon forklarer, at Husar Søndersø har været særdeles interesseret i pasning og omgang med hestene, og at hun i sin værnepligtsperiode har opnået stor viden om hestens trivsel. Søndersø er også meget opmærksom på at hestenes rammer er i orden, det være sig vedligeholdelse af materiel, melde sig frivilligt til ekstra vagter og opgaver i dagligdagen, som igen øger hestenes trivsel i Eskadronen. I kraft af Husar Søndersøs arbejdsivrighed og lærevillighed har hun i samarbejde med sine delingskammerater sørget for, at hestenes trivsel har haft topprioritet til alle tider. Husar Søndersø fik Hestens Værns Ur i forbindelse med værnepligtsholdets hjemsendelse. Det overraktes af foreningens næstformand, berider John Randskov.   Pressemeddelelse, Hestens Værn