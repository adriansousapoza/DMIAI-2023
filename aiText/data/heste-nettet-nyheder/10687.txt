Dansk Ride Forbund i sagen om velfærden i hestesporten
2014-04-29T10:44:19
DRF tager Andreas Helgstrand sagen alvorligt, men behandlede på sit repræsentantskabsmøde fortsat problemet i konkurrencesporten som en enkeltsag. Erkendelse af problemets omfang samt refleksion over den generelle håndhævelse af forbundets etiske regler havde været klædeligt.      Luften blev renset og stemningen forbedret efter at DRF bestyrelsen i søndags til årets repræsentantskabsmøde valgte at tage "tyren ved hornene" og afsætte god tid, til den omstridte Andreas Helgstrand sag.   DRF´s næstformand gjorde det klart, at bestyrelsen havde håndteret sagen alvorligt bl.a. ved at afholde ekstraordinært bestyrelsesmøde (uden Ulf Helgstrand pga. sagens karakter), samt fået en dyrlæge til at se på hesten Akeem Foldager. Dyrlægens rapport blev efterfølgende offentliggjort, og sagen sendt direkte i appeludvalget, så det er op til dem at vurderer om forbundets etiske regler er blevet overtrådt af Andreas Helgstrand.   Billedet af hesten Akeem Foldager taget fra et arrangement hos Helgstrand dressage d.12.3 viste en hest med åben mund og blå tunge som følge af belastning fra kandarbid. Fotoet har siden påske været ophav til stor kritik og forundring, samt en hård mediedebat som har fået flere sponsorer til at trække sig. Dyrlægerapporten som blev udarbejdet 8 dage efter arrangementet, afslørede at hesten fortsat havde smerter i munden efter ukorrekt anvendelse af kandar. Kandar er en obligatorisk del af hestens udstyr I klasser af sværhedsgrad 4 og derover (DM,EM, VM og OL).   Sammen når vi længst      Forbundets formand og far til Andreas Helgstrand, udtalte i går til repræsentantskabsmødet "Jeg kan godt leve med holdninger på de sociale medier fra fremmede mennesker og mordtrusler, men uvisheden om tilliden i denne forsamling kan jeg ikke leve med. Jeg er en stækket mand hvis folk har mistanke eller mistillid til mig som formand". Derpå blev medlemmerne opfordret til at tilkendegive deres tillid. I alt gav 6 rideklubber formanden Ulf Helgstrand deres støtte, heriblandt 3 der gav udsagn om, at man ikke bør dømme formanden ud fra en voksen søns handlinger. To medlemmer fra henholdsvis Sundeved rideklub og Klithuse MilitaryKlub bragte sagen op på et mere generelt niveau. Sundeved rideklub opfordrede til skærpet opmærksomhed på, at hård ridning ikke belønnes af dommerne. Tage Danielsen fra Klithuse Militaryklub pointerede at hestevelfærd gælder for alle, både i hjemmet, i rideklubberne og på stævnepladsen - også dem der ikke er medlemmer af DRF.   Da der ikke var flere markeringer fra medlemmer, blev der en sidste gang mulighed for at udtale sig "Nogle der er uenige?" Efter princippet den der tier samtykker, blev der konstateret, at Ulf Helgstrand fortsat kan forvente opbakning fra forbundets medlemmer.      Generel undersøgelse af hestevelfærd igangsat, men hestene må vente til 2016   På trods af, at Andreas Helgstrand sagen på repræsentantskabsmødet blev behandlet som en personsag, har DRF alligevel vedtaget en række tiltag som skal gavne velfærden i hestesporten og belyse problemets omfang.    DRF har afsat 135.000 kr. til et 2 årigt forskningsprojekt i undersøgelsen af, hvordan forskelligt udstyr påvirker hesten. Dette vil i praksis betyde, at der i perioden 2014-2015 vil blive indsamlet data fra alle stævneniveauer i disciplinerne dressur, military, spring og distance. Resultatet af undersøgelsen skal indgå i en vidensbank til udvikling af eksisterende reglement. Alle enkeltregistreringerne behandles anonymt. Lasse Kristensen fra Thommysminde Hestecenter introducerede den nye træneruddannelse og her talte han meget om helheder. At man i fremtidens uddannelse vil lægge lige så stor vægt på rytterens færdigheder og motorik som hestens fysik og mentale udviklingstrin. Træneruddannelse 1 og 2 er iværksat og træneruddannelse 3 og 4 har forventet opstart 2015. Der er yderligere afsat ekstra midler til informationsarbejde om etik i ridesporten, træning og uddannelse af heste og ryttere, samt korrekt anvendelse af udstyr m.v.   Diskussionen om hvorvidt heste på eliteplan mere generelt udsættes for unødig overlast, blev således ikke taget op på DRF´s repræsentantskabsmøde 2014.