Nyt islænderanlæg i verdensklasse indvies på Skive Trav
2013-08-30T09:53:58
Lørdag den 31. august er der for femte år i træk Hesten i Fokus på Skive Rideklub og Skive Trav. I år med indvielse af et anlæg for islandske heste, som bliver det bedste i landet.  - Anlægget er et resultat af et effektivt og godt samarbejde mellem Skive Trav, lokalklubberne, Skive Kommune og os, fortæller Torben Haugaard, som er formand for Dansk Islandshesteforening. Han tilføjer:  - Vi får mulighed for at tilbyde lokale ryttere træningsfaciliteter og et regionalt center i tråd med vores strategi for en optimal dækning i hele landet. Skive ligger godt geografisk og anlægget er i topklasse, så vi kan trække de helt store internationale stævner til. Mulighederne for at arrangere islændernes svar på military, AlRid, er også oplagte med adgangen til Skive Plantage. Torben Haugaard suppleres af direktør for Skive Trav, Jesper Elbæk, som ser klare synergi og et nyt forretningsområde:  - Skive Trav kan se fordelene hele vejen rundt: Vi får flere aktiviteter, får udnyttet vores arealer og faciliteter fuldt ud og skaber tættere forbindelser til andre hesteaktører. Vi kan løfte store arrangementer og kan store fordele i at samle flere forskellige aktiviteter i netop dette område, hvor vi jo også har et tæt samarbejde med vores nabo, Skive Rideklub, og de fantastiske muligheder med de nye forbedrede stier i Skive Plantage.   Ditte Staun, som er formand for Udvalget for Turisme, Erhverv, Klima og Energi (TEKE)i Skive Kommune har fulgt projektet. Hun siger:  - Vi har arbejdet med Skive som "hestecentrum" siden visionsprocessen i forbindelse med kommunesammenlægningen definerede heste som en styrke på egnen: Vi har flere rideklubber, Skive Trav og mange som bor på ejendomme i det åbne land med heste. Ved at forbedre vilkår for rytter i naturen, for at bosætte sig med heste og for heste om erhverv og hobby, kan vi udnytte potentialerne i hesteaktiviteter til at skabe jobs og tiltrække borgere. Derfor har vi også tildelt anlægget på Skive Trav 320.000 kr. fra Vækstpuljen fortæller Ditte Staun og uddyber om potentialerne:  - En rapport fra Videnscenter for Landbrug viser de samfundsøkonomiske fordele ved heste. Nemlig, at der skabes én arbejdsplads for hver tiende hest, og at hestesektoren samlet set genererer en omsætning på 25 milliarder kroner pr. år! Der er med andre ord kontante fordele ved at satse på en af vores styrke. Det giver arbejdspladser og en omsætning, der ikke kan outsources til Kina, slutter Ditte Staun.   Se programmet for Hesten i fokus her  Det nye anlæg indvies lørdag den 31. august kl. 10.10 på Skive Trav.