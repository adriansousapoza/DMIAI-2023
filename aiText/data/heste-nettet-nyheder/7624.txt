Uddannelsestema: Husdyrvidenskab - Malene
2011-04-23T17:15:01
Malene er den første i sin familie, der tager en akademisk uddannelse. Hun er drevet af en lyst til at lære, og den lyst har, udover at lære hende en masse fagligt, lært hende at være en god og struktureret studerende for at få studier og hverdag til at hænge sammen, så det hele kan gå op i en højere enhed på vej mod målet. Hvad er baggrunden for dit valg af uddannelse? Kravene for at komme ind på uddannelsen i 2009 var at man havde en gymnasiel uddannelse, med specifikke krav om matematik på A-niveau og fysik og kemi på B-niveau. Jeg opfyldte to af kravene fra min studentereksamen i 2005, men manglede kemi på B-niveau. Det valgte jeg at tage på et turbokursus på DTU, det var tre uger med intens undervisning 8-9 timer om dagen, og eksamen om lørdagen i den sidste af de tre uger. Jeg tog faktisk på RUS-tur, uden at vide om jeg var kommet ind på studiet, men jeg var blevet lovet en plads, hvis jeg bestod kemi B-niveau. Jeg ringede til DTU ude fra RUS-turen, og fik heldigvis at vide at jeg var bestået, og kunne nyde resten af turen velvidende at jeg skulle tilbringe de næste 5 år på KU LIFE. Jeg er den første i min familie, som går på universitet og tager en akademisk uddannelse. Mine forældre er begge selvstændig erhvervsdrivende, som begge har knoklet hårdt op igennem systemet, uden nogen længere uddannelse. Jeg er altid blevet bakket op hjemmefra, men er aldrig blevet presset i valg af uddannelse. Jeg har et naturligt drive og en stor lyst til at vide mere end jeg allerede ved. Det er nok også det der har fået mig til at kaste mig ud i en naturvidenskabelig uddannelse. Hvad fik dig til at vælge uddannelsen? Jeg har stort set hele mit liv haft en drøm om at blive dyrlæge. Men da jeg gik i gymnasiet kunne jeg godt se, at jeg ikke kunne leve op til optagelseskravene på veterinærmedicin. Efter gymnasiet brugte jeg nogle år på at finde ud af hvad jeg skulle lave, og har også været i gang med en anden uddannelse, men lige meget hvad jeg fandt på at lave, prøvede jeg hele tiden at dreje det over imod dyrene, og især heste. Jeg prøvede at finde ud af hvilke uddannelser der handlede om heste, og faldt over Naturressourcer hvor der var en fagpakke, som hed husdyrvidenskab. Den lød virkelig interessant, og en anden ting, det var faktisk muligt for mig at tage en universitetsuddannelse som handlede om dyr, som ikke var veterinærmedicin. Fagpakken i husdyrvidenskab er heldigvis blevet så populær, så den fra 2011 er blevet en separat bacheloruddannelse, med en efterfølgende kandidatuddannelse i husdyrvidenskab. Nu skal man ikke vælge husdyrvidenskab fordi man ikke kunne komme ind på dyrlægestudiet, for så bliver man skuffet. Det er ikke en lightudgave af dyrlægestudiet. Vi har uddybende undervisning i ernæring, driftsledelse, dyrevelfærd, adfærd, økonomi, statistik, rådgivning, samfundsmæssige forhold, og selvfølgelig anatomi og fysiologi, cellebiologi, biokemi og kemi. Man kommer hele vejen rundt om dyret, helt fra molekylestadiet til en større population. Vi lærer at se dyrene i en helhed, overfor mennesker og overfor andre dyr. Og vi får en forståelse for brugen af vores dyr, både som familiedyr, som en indtægtskilde eller i præstationssammenhæng. .Hvad har du af forventninger? Det jeg forventer af uddannelsen, er, at jeg skal have en masse viden og være rustet til at viderebringe den viden. Jeg forventer, at jeg med min uddannelse kan gøre en forskel i dyreverdnen/hesteverdnen, at hjælpe og rådgive folk, og give en forståelse for dyret og dets behov. Har du en bestemt drøm om, hvad du gerne vil arbejde med, når du er færdig? Jeg håber på, jeg kan komme lidt omkring i hesteverden, jeg vil gerne både ind for ernæringsdelen, som f.eks. foderkonsulent for et foderfirma. Så kunne jeg tænke mig at arbejde lidt med dyrevelfærd, hvilket jeg kan som rådgiver inde i fødevareministeriet, landbrugsforeninger eller i en dyreværnsorganisation. Og så kunne jeg også tænke mig at komme helt ind og arbejde med selve ridesporten inden for f.eks. DRF/FEI. Men min største drøm er at kunne blive selvstændig, jeg har en rigtig stor interesse for genoptræning og korrekt ernæring af sportsheste, så drømmen er nok at kunne hjælpe og rådgive indenfor det. Der er rigtig mange muligheder med en uddannelse i husdyrvidenskab. Har du ændret dig under vejs? Jeg er blevet mere disciplineret i min planlægning og prioritering, der skal planlægges meget, når man har så mange ting, man skal nå i løbet af ugen. Og jeg har lært at gå til eksamen, og at tage det lidt mere afslappet. Vi går til eksamen fire gange om året, og hvis man skal ryge op i en spids af nervøsitet, så kan du gå hele året rundt og være stresset.. Jeg har lært af mig selv, at jeg kan nå en masse ting, så længe jeg gør det for min egen skyld. Jeg har lært at gå på universitet og være så glad og engageret i skolearbejdet. Det er aldrig surt at tage i skole mere, det er bare rigtig fedt. 