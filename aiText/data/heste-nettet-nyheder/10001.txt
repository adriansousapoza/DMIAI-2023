Anna Kasprzak ny Danmarksmester i dressur
2013-06-10T21:34:46
Med en stjernepræstation sikrede unge Anna Kasprzak og Donnperignon sig søndag guldet i Gorrissen Federspiel DM i dressur. Sølvet gik til den forsvarende mester, Nathalie zu Sayn-Wittgenstein, mens Lone Bang Larsen fik bronze. Gorrissen Federspiel DM i dressur blev afviklet ved Broholm Horseshow den 6. - 9. juni, hvor også DM i paradressur, DRF-mesterskabet i dressur for U25 og den landsdækkende dressurturnering Bundgaard Byg Cup blev afviklet.   Anna Kasprzak og Donnperignon viser guldkür i særklasse Der var ingen tvivl - Anna Kasprzak og Donnperignon er Danmarks bedste dressurekvipage. Med et kür-program til imponerende 81,90 % i 3. afdeling af DM cementerede OL-ekvipagen Anna Kasprzak og Donnperignon den føring, de havde haft siden første afdeling fredag. Med en fantastisk kür af høj sværhedsgrad til tonerne af Phil Collins gav den unge ekvipage publikum en oplevelse i særklasse. Donnperignon var overlegen i etter- og toer-changementerne, og med en passage med stor bæring og svævningsmoment imponerede det unikke samspil mellem hest og rytter dommere og dressurentusiaster på Broholm. Samlet opnåede Anna og Donnperignon et resultat på 235,08 point og en Danmarksmestertitel. "Det er bare så surrealistisk. Jeg havde håbet på top 3, men havde ikke i min vildeste fantasi drømt om det her", sagde en glad Anna Kasprzak efter præmieoverrækkelsen. "Peppe (Donnperignon red.) var bare super god og i godt humør. Vi har arbejdet meget med vores piaffe, og jeg syntes, at det bar frugt i denne weekend. Fredag havde vi en rigtig god tur, og lørdag var bare vores bedste ridt nogensinde - det kunne ikke gøres bedre. I dag var han en smule træt, men han kæmpede virkelig for det, og nu er vi Danmarksmestre. Jeg er bare så glad. Nu skal vi slappe en smule af, men så skal der også arbejdes. Det vigtigste er, at holde ham sund og glad og se fremad", tilføjede den glade guldvinder.    Anna Kasprzak (JP-Photo) DM-sølv til Nathalie og Digby Den forsvarende mesterekvipage, Nathalie zu Sayn-Wittgenstein og Digby, giver altid publikum en oplevelse af de helt store, og søndagens kür var ingen undtagelse. Den rutinerede ekvipage viste et sikkert og harmonisk program, hvor musik, hest og rytter bare spillede sammen. Digby leverede fantastisk flotte og lige changementsserier og centrerede piruetter - ganske enkelt et galopprogram af meget høj sværhedsgrad. Den flotte kür blev belønnet med 78,90 %, og et samlet resultat på 228,76 point udløste sølvet. "Det har været et fantastisk sidste DM på Digby. Han er en gammel herre, og han skal pensioneres til næste år. Han skal lige i gang, men som dagene er skredet frem, er han bare blevet bedre og bedre, han er slet ikke for gammel endnu Havde vi haft en dag til, skulle I bare have set løjer. Nu arbejder vi frem mod Aachen og forhåbentlig EM,", sagde Nathalie zu Sayn-Wittgenstein med et smil.    Nathalie zu Sayn-Wittgenstein og Digby (JP-Photo) Bronze til Lone Bang Larsen Lone Bang Larsen og Fitou L viste igen stærke takter ved DM. Fredag sluttede ekvipagen på 3. pladsen, og lørdag avancerede de til 2. pladsen. Søndag leverede ekvipagen en flot harmonisk kür, som dommerne bedømte til 76,23 %. Det er tydeligt, at der er et stærkt samspil mellem hest og rytter, og Fitou L viste sig særdeles smidig og arbejdsglad. Ekvipagen opnåede samlet 227,47 point - kun 0,31foran Andreas Helgstrand og Akeem Foldager, der blev nr. 4. "Det var godt nok spændende. Jeg er bare så glad - det havde jeg slet ikke drømt om, og jeg må knibe mig selv i armen. Vi har haft nogle gode ture, og jeg er meget tilfreds. Nu ser vi fremad mod Aachen, og det glæder jeg mig meget til", sagde den glade bronzevinder.    Lone Bang (JP-Photo) Meget på spil på Broholm Det har været et af de stærkeste DM-felter nogensinde, der har været samlet på Broholm. For rytterne har der nemlig været meget mere på spil end DM-titlen. Til august er Danmark vært ved det tredobbelte EM i dressur, springning og paradressur, og DM-stævnet på Broholm er et led i udtagelsen af det dressurlandshold, og i øvrigt også det paradressurlandshold, der skal forsvare de danske farver på hjemmebane. Derfor har rytterne ikke kun redet for DM-medaljer - de har også redet for en EM-billet. I uge 26 skal de tre medaljetagere og Andreas Helgstrand repræsentere Danmark ved det store stævne i Aachen, og stævnet er endnu et led i udtagelsen af det landshold, der skal ride for Danmark ved EM. "Vi udtager EM-holdet den 1. august. Men med den kvalitet, vi har set her, er jeg glad. Dansk dressur ser bedre ud end nogensinde, og fremtiden ser lovende ud. Jeg har en rigtig god mavefornemmelse, og jeg personligt tør godt håbe på en medalje til EM", siger Kimi Nielsen, holdleder for dressurlandsholdet.   Om DM i dressur DM i dressur for seniorer rides over tre sammenhængene konkurrencedage, hvor 1. afdeling rides i Grand Prix. De bedste 24 ekvipager går videre til 2. afdeling, som rides i Grand Prix Special. Herefter lægges resultaterne fra 1. og 2. afdeling sammen, og de 15 bedste ekvipager går videre til 3. afdeling, som rides i kür. Rytterne må kun starte en hest i 3. afdeling. Mesterskabet afgøres ved sammenlægning af resultaterne fra alle tre afdelinger   Resultater   Kilde: DRF  