Hingstene vist i longe
2012-03-09T15:54:32
  For tredje år i streg blev hingstene vist i longe for kåringskommissionen. Et kærkomment tiltag, der giver et godt indblik i hingstenes villighed til at forme sig og i øvrigt giver et meget mere ærligt indblik i deres gangartspotentiale.   Efter dagens fremvisning af hingstene i longe stod flere hingste ud med ekstra kvalitet, nogle af disse var: Katalog nummer 28 De L'or e. Dancier/Rotspon. En flot langbenet model med en især dejlig galop. Katalog nummer 39 Sezuan e. Blue Hors Romanov/Blue Hors Don Schufro. Den meget omtalte hingst fra Helgstrand Dressage viste sig lidt forjaget i longen, men ikke desto mindre med et overvældende gangartspotentiale. Katalog nummer 48 K2 Trampolin e. Tailormade Temptation/Linaro viste sig super smidig og balanceret i flot form i alle tre gangarter. Katalog nummer 55 Vivaldos e. Vivaldi/OO Seven. Velgående og med super skridt. Katalog nummer 57 Overgaard's Zacksu e. Blue Hors Zack/Londonderry. Ligeledes en meget smidig hingst flot fremvist. Katalog nummer 59 Zatchmo e. Blue Hors Zack/Donnarhall. Hingst med format. Smidig og i dejlig balance. Zatchmos mor er i øvrigt helsøster til Blue Hors Don Schufro. Katalog nummer 66 Blue Hors Fletcher e. Fürst Grandios/Weltmeyer . Endnu en hingst fremvist på flotteste vis af Karsten Petersen fra Blue Hors. Han viste sig velfungerende med en især super galop. Katalog nummer 41 Elmegårdens Rivaldi e. Rush Hour/Resident er måske ikke en funklende hingstemodel og kunne være sat flottere op i fremvisningsform, men viste sig ikke desto mindre som en mekanisk meget funktionel hest med flotte forben, med godt ridehestepotentiale.   I morgen fortsætter kåringen med fremvisning af hingstene løse med efterfølgende frasortering.      