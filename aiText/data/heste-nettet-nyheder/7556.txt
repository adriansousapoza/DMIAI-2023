Nathalie til start i Holland
2011-03-22T07:30:02
Som den eneste dansker stiller Prinsesse Nathalie zu Sayn-Wittgenstein i den kommende weekend til start ved det dobbelte World Cup-stævne i hollandske s'Hertogensbosch. Det traditionsrige stævne Indoor Brabant, afvikler World Cup-kvalifikationer i både spring og dressur og nogle af verdens bedste ryttere deltager ved stævnet som også er den sidste vesteuropæiske kvalifikation til årets finale i Leipzig, Tyskland. Til World Cup finalen i springning er ingen danske ryttere i nærheden af en finaleplads, hvor kun Karina Truelsen har samlet point ved den flotte 4. plads i franske Lyon 2010, som dog indtil videre kun placerer hende på en 43. plads og altså ikke i nærheden af finalen. Til finalen i dressur, ligeledes i Leipzig har Prinsesse Nathalie foreløbigt optjent nok point til en foreløbig 10. plads. Kan hun og Digby (DV e. Donnerhall/Sandro/Deadly Nightshade XX opdrættet af HKH Prinsesse Benedikte) igen hente point, er en finaleplads ikke uden for rækkevidde. Fra den vesteuropæiske liga kan de 9 bedst placerede ryttere deltage i finalen.