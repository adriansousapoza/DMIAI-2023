Esbjerg og Omegns Rideklub ansætter berider Gunnild Møller Jakobsen som daglig leder
2013-02-12T21:55:35
Esbjerg og Omegns Rideklub har gennem længere tid søgt efter en egnet person til at stå i spidsen for klubbens nye og topmoderne ridecenter, som forventes klar til indflytning i marts 2013. Det er derfor med stor glæde, at de nu kan meddele, at de pr. 1/3-2013 har ansat berider Gunnild Møller Jakobsen til at varetage denne opgave.  Gunnild er allerede et kendt ansigt på EOR, idet hun gennem de sidste knap 1½ år har fungeret som freelance-berider i klubben. Inden da har hun høstet mange års erfaring som berider og daglig leder rundt omkring i de jyske og fynske rideklubber, som hun har været tilknyttet, siden hun - efter endt læretid hos henholdsvis Leoni Meldgaard og Søren Knudsen - bestod sin beridereksamen i 1994.  Som konkurrencerytter har Gunnild selv stor erfaring indenfor både spring og dressur, hvor hun i mange år har konkurreret på MB/MA-niveau ved distrikts- og landsstævner med fine resultater til følge. Jobbet hos EOR byder på en 4-dages arbejdsuge, hvor Gunnild vil stå for den daglige ledelse af stalden samt tilbyde at tage heste i ridning og undervise privatryttere. Der vil dog fortsat være mulighed for at modtage undervisning ved klubbens øvrige undervisere. 