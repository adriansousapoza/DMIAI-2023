Danske topplaceringer i Göteborg
2014-03-01T23:46:29
Torben Frandsen og Christian Schou repræsenterer begge Danmark i denne weekend ved det femstjernede World Cup-stævne i Göteborg.   I denne aftens 1.55m store Göteborg Trophy, sikrede Torben Frandsen sig 7. Pladsen på Antares (DV e. Andiamo/Coronado I opdr. Gunnar Bach) med en enkelt tidsfejl i hovedrunden. Christian Schou fulgte efter med Untouchable (KWPN e. Hors la Loi II/Heartbreaker) på 8. Pladsen ligeledes med en enkelt tidsfejl i hovedrunden.   Klassen blev vundet af svenske Emma Emanuelsson på Titan (SWB e. Camaro M/Cardento) mens Sydafrikas Oliver Lazarus indtog 2. Pladsen på Catan (Holst. e. Catoki/Exorbitant) foran Peder Fredricsson på H&M Sibon (KWPN e. Sibon W/Baloubet du Rouet).   I en 1.50m tidsspringning fredag red Torben Frandsen den talentfulde Solos Concept (Holst. e. Con Capitol/Corofino I) ind på en 7. Plads i det meget stærke selskab i Göteborg, hvor mange af de europæiske topryttere er til stede for, at samle de sidste World Cup-point sammen inden finalen i Lyon i april. Det var da også næsten kun kendte ryttere som Simon Delestre, Carsten-Otto Nagel, Ludger Beerbaum, Jur Vrieling og Henrik von Eckermann der kunne henvise Frandsen og Concept til 7. Pladsen.   I morgen står bl.a. World Cup kvalifikation på programmet og ifølge lodtrækningen til klassen stiller både Torben Frandsen og Christian Schou til start!   Følg de danske ryttere bl.a. på FEI TV og SVT1 i morgen kl. 15.00