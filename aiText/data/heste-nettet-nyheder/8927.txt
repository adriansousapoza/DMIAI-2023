4. sejr til Tim i Parken
2012-05-19T23:52:18
Tyske Tim Rieskamp-Gödeking har vind i sejlene i Bernstorffsparken denne uge. Intet mindre end 4 sejre er det indtil videre blevet til for den tyske toprytter.   I lørdagens Basisbank Trophy (1,50m) sejrede Gödeking på Quartz (Zang. e. Quality Touch/Zandigo) foran brasilianske Carlos Ribas på Wilexo og Theo Muff fra Schweiz på Leszek. Ungrytteren Isabel Jasmin Kristoffersen overraskede ved at være bedste danske rytter i klassen og ride sig til en fantastisk flot 6. plads på Beckham Røntved (e. Stald Calles Bror Bally). Søren Knudsen og Harry-K (DV e. Carnute/Robin Z II) satte sig på klassens 8. plads.  Isabell Jasmin Kristoffersen og Beckham Røntved i Bernstorffsparken 2011. Arkivfoto: JP-Photo.dk   Med Cippolini vd Gasthoeve red Gödeking sig også til sejren i lørdagens DRF Cup (1,45m) foran Chiles Tomas Couve Correa på Golddigger. Unge, danske Renee Ulvsbjerg har haft et fantastisk stævne med flere placeringer til følge og i DRF Cup blev det til en flot 5. plads på Cosima (Holst. e. Cashandcarry/Cassini II).