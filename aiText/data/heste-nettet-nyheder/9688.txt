Hestegalla: De blev kåret
2013-01-11T09:39:18
Lørdag blev der uddelt priser i hestevæddeløbssportens store galla. Herunder kan du se, hvem der rendte med dem.   Artiklen er lang, men for overblikkets skyld kommer her listen over rækkefølgen: Årets galopkomet: Tina Mortensen Årets amatørkusk: Stefan Lind-Holm Årets travkomet: Mads Petersen Årets 3-åring (trav): Solstrålen Årets amatørtræner: Peter Rudbeck Årets travopdrætter: Peter Rudbeck Årets 2-åring (trav): Therumoursaidfire Årets 4-åring (trav): Repay Merci Årets Montérytter: Anette Uglebjerg Årets travtræner: Flemming Jensen Årets kusk: Jeppe Juel Årets galopamatør: John Nielsen Årets galopopdrætter: Stutteriet i Bjerringbro Årets galophest: The Kicker Årets 3-åring (galop): The Kicker Årets 2-åring (galop): Hells Angel   Træner hædret som 'Årets komet' Galoptræner Tina Mortensen fra Odense tog lørdag en af årets fornemmeste priser ved hestesportens store galla. HESTEGALLA: Tina Mortensen har ganske vist været træner i flere år, men hendes heste løb så godt i 2012, at hun blev tildelt titlen 'Årets komet', da hestevæddeløbssporten lørdag holdt sin store galla på Hotel Nyborg Strand. Den vigtigste årsag til kåringen er hendes treårige Victoria Nguyen, der vandt hoppernes fornemmeste løb, Dansk Oaks på Klampenborg Galopbane. Den evnerige hoppe var nomineret til titlen som 'Årets 3-åring', men vandt ikke. »Endelig har tingene flasket sig, og hestene er blevet bedre og bedre. Det har også betydet noget, at nogle af hestene endelig er blevet færdigudviklede. Fx mangler Victoria Nguyen stadig at vokse færdig,« begrunder Tina Mortensen de gode resultater. En anden af de heste, som har medvirket til titlen 'Årets komet', er Fillip Stark, som vandt flere gode løb, herunder Dansk Mesterskab for 3-åriger i Aarhus.  Træner Tina Mortensen modtager prisen som 'Årets komet' (galop). Foto: Ole Hindby.     Bornholmere til tops ved hestegalla Årets store gallafest for trav- og galopsporten bød på flere titler til Bornholm. HESTEGALLA: Den bornholmske travsport stod stærkt i billedet, da den samlede trav- og galopsport lørdag gav den fuld gas ved årets store gallafest på Hotel Nyborg Strand. Øens og landets dominerende amatørkusk gennem adskillige år, Stefan Lind-Holm, krydrede sit 17. amatørchampionat Bornholm og sit 15. landschampionat i træk med at blive kåret til 'Årets Amatørkusk'. »Jeg troede ikke, at jeg skulle blive så glad, som jeg blev, da mit navn blev råbt op,« sagde en meget rørt Stefan Lind-Holm. »Jeg har haft trav som min store hobby, siden jeg var 14 år gammel, så det er rigtig, rigtig dejligt. Trods mange nomineringer har jeg aldrig vundet før, fordi jeg har været oppe mod dygtige folk som Peter Rudbeck. Med den ny kategori for årets amatørkusk lykkedes det. Hvor er jeg stolt og meget rørt,« fortalte Stefan Lind-Holm. Ungersvenden Mads Petersen, som i øvrigt kan se frem til på hjemmebanen at køre flere af Stefan Lind-Holm-staldens heste i den nye sæson, kom også flot på tavlen, da han blev 'Årets Komet'. Den nu 19-årige kusk sejrede i både 3- og 4-årsmesterskabet med henholdsvis Silver Game og Royal Flamingo. Derudover bragte 2012 en fordobling af sejrene i forhold til 2011. »Inden gallaen havde jeg ingen forventninger om at vinde, men havde besluttet for at tage det, som det kom. Jeg håbede, at det blev Terese (Mikkelsen, red.). Hun har gjort det rigtig godt, også i montéløbene. Jeg er glad for, at jeg har fået rigtig mange fine køreture,« sagde det unge talent. For opdrætter Kurt M. Hansen blev det også en fin dag på Fyn, da hans opdræt, Solstrålen, blev kåret til 'Årets 3-åring'. Det var helt fortjent for den svenskejede hest efter at have afsluttet sæsonen med at vinde såvel Dansk Hoppe Kriterium, Dansk Avlsløb for Hopper som Grand Circle 3-års Hoppechampionat. »Jeg havde aldrig troet, det ville kunne lykkes for en bornholmer at opdrætte 'Årets 3-åring', så jeg er helt benovet,« opdrætter Kurt M. Hansen, der modtog prisen på vegne af ejerne, der ikke var nået frem i tide til kåringen.  Stefan Lind-Holm bliver interviewet af Vagn Hornum. Foto: Lasse Jespersen/ Travfotos.dk.  Mads Petersen, årets travkomet, med præmiepiger og Christian Lohmann, repræsentant for Stutteri Laser, der er sponsor for prisen. Foto: Lasse Jespersen/ Travfotos.dk.  Kurt M. Hansen med prisen for Årets 3-åring i travsporten. Foto: Lasse Jespersen/ Travfotos.dk.     Masser af galla-titler til Skive Hele fem titler sikrede de aktive med tilknytning til Skive Trav sig, da væddeløbssporten lørdag på Fyn hædrede sine 2012-profiler ved årets store gallafest. HESTEGALLA: Selv om Skive Trav er landets næstmindste travbane med sine blot 800 meter i omkreds, så viste de aktive i 2012 sig at være blandt de allerstørste. Hele fem titler snuppede Skive, da trav- og galopsporten lørdag fejrede sine profiler ved årets gallafest på Nyborg Strand. Den 46-årige amatørtræner Peter Rudbeck blev den helt store vinder, da han hentede hele tre titler. Han fik flest stemmer af gallaens ekspertpanel, der kårede ham som både 'Årets amatørtræner' og 'Årets opdrætter', mens hans toårige traver Therumoursaidfire blev 'Årets 2-åring'. Den lille effektive hingst vandt blandt andet sæsonens fineste løb, Dansk Opdrætningsløb. »Han viste på et tidligt tidspunkt, at han er et talent helt ud over det sædvanlige. Han har en stor vilje og travsikkerhed,« begrundede Peter Rudbeck Therumoursaidfires store evner. Familien Mønster med travtræner Knud Mønster i spidsen gik ikke overraskende hjem med titlen 'Årets 4-åring' signeret den norskejede derbyvinder Repay Merci, som også tog sejre i flere andre store danske årgangsløb. »Det er stort at vinde denne pris, særlig fordi det er en hest, som vi selv har fundet og 'lavet'. Og så er kategorien for fireåringer en af de store kategorier,« sagde Knud Mønster om kåringen. »Vi har faktisk kun haft et mål med ham, og det var at have ham klar til derbyet. På derbydagen var det jo et frygteligt vejr, og jeg hader at køre i regnvejr, men min hest stortrivedes med, at banen derfor blev så hård, som den blev,« forklarede Skive-træneren. Den femte Skive-titel kom i hus, da Anette Uglebjerg blev kåret til 'Årets montérytter'. Her var Skive på forhånd sikker på titlen, da Anette Uglebjerg var i konkurrence med DM-vinder Christina Lindhardt og Michelle Mønster, begge Skive. »Det betyder rigtig meget for mig at få prisen. Det er det, vi kæmper for hvert eneste år: At få lov til at stå her. Pikant Brogård har givet mig nogle store oplevelser, men det er en vanskelig hest. I de sidste to starter er der sket en udvikling med ham, så han er blevet lidt nemmere, men sød bliver den nok aldrig,« fortalte Anette Uglebjerg.  Peter Rudbeck til højre med sponsor for prisen til bedste toåring Fredric Nilsson. Foto: Lasse Jespersen/ Travfotos.dk.  Peter Rudbeck modtager prisen som Årets amatørtræner. Foto: Ole Hindby.  Knud Mønster med prispigerne. Foto: Lasse Jespersen/ Travfotos.dk.  Anette Uglebjerg. Foto: Lasse Jespersen/ Travfotos.dk.     Aalborg-trænere hædret ved storslået galla To af Aalborg-banens største travtrænerprofiler, Flemming Jensen og Jeppe Juel, vandt hver en titel, da væddeløbssporten lørdag fejrede sine 2012-profiler på Fyn. John Nielsen - galoppens 'grand old man' - kunne også. HESTEGALLA: Det lykkedes kun Aalborgs tobenede at få noget med hjem, da feststemte og festklædte trav- og galopfolk lørdag var samlet på Hotel Nyborg Strand til Hestesportens Galla 2012. Flemming Jensen blev i 2012 suverænt dansk travsports mest vindende træner med 6,5 millioner kroner indkørt til hesteejerne. Det skete via hele 115 sejre. De tal var nok til at overbevise gallaens ekspertpanel om, at Flemming Jensen skulle løbe med titlen 'Årets træner'. Det er ikke første gang, at han gør det. Flemming Jensen, der i fagkredse kaldes 'Ismanden' for sit iskolde overblik i en sulky, blev i både 2009 og 2010 'Årets træner'. I 2010 blev han også 'Årets kusk'.Gulddrengen Jeppe Jeppe Juel, der ofte som kusk i 2012 har kørt vindere hjem til netop Flemming Jensens stald, blev ikke overraskende kåret som 'Årets Kusk'. Jeppe Juel vandt hele 138 løb i ind- og udland og vandt blandt andet årets største løb for treårige heste med staldens og familiens egen Spikeld. »Det er meste er gået til min fordel, selv det sidste løb i Aalborg, hvor Birger tog fusen på mig. Jeg tror, at Vor Herre holdt hånden over mig. 2011 år havde vi lidt problemer med alting, og det tog på mig og min familie. Da vi kom hjem til Danmark fra Norge og begyndte på en frisk, lovede jeg mig selv, at vi skulle med til denne galla,« sagde Jeppe Juel. Som kusk vandt Jeppe Juel også årets største internationale løb på dansk grund i 2012, Copenhagen Cup, med den i Aalborg delejede amerikanskfødte Wishing Stone. Prikken over det hele kom med sejren i Golden Cup-finalen, hvor Jeppe Juel vandt en guldbarre til en værdi af 250.000 kroner. Jeppe Juel blev også 'Årets kusk' i 2008. »Sejren i Copenhagen Cup var en dag, hvor det hele gik op i en højere enhed helt fra morgenmaden,« smilede Jeppe Juel. Han vandt hele 138 løb i ind- og udland og vandt blandt andet årets største løb for treårige heste med staldens og familiens egen Spikeld.Alder ingen hindring 70-årige John Nielsen viste også vejen for fuldblodssporten i Aalborg, da den ihærdige og dygtige galoptræner tog titlen som 'Årets amatør'. John Nielsens heste har hele sæsonen præget løbene ikke kun i Aalborg, men også på Norges eneste galopbane, Øvrevoll i Oslo. »Det er lysten, der driver værket. Det eneste, jeg satser på, det er at vinde løb, og derfor er jeg glad ved at have vundet alle de løb. Hver morgen står jeg op og passer mine heste, det er en stor en glæde,« siger John Nielsen, der hver dag rider 8-10 heste i træning. En af de bedre heste i John Nielsens stald er hoppen Killiney, som blandt andet afsluttede galopsæsonen i Aalborg med at vinde Ålborg Store Handicap og samtidig helt uden konkurrence kunne kåres som 'Årets hest' på Aalborg-banen. Ti af 58 starter i 2012 gav sejr til en hest trænet af John Nielsen.  Jeppe Juel. Foto: Ole Hindby.  John Nielsen. Foto: Ole Hindby.     Stutteri Hjortebo champion for sjette gang Stutteriet i Bjerringbro tog igen titlen som 'Årets opdrætter' inden for galopsporten ved Hestesportens Galla i Nyborg. HESTEGALLA: Søren og Jette Hjorth Jensen fra Bjerringbro kan noget helt særligt med heste, og de senere år har deres opdræt domineret galopbanerne over hele Skandinavien. 2012 blev igen et godt år, hvor stutteriet vandt sit ottende danske championat som opdrætter. »Vi troede ikke rigtigt på det i begyndelsen af sæsonen, hvor det tegnede til et mellemår, fordi de gode heste som Silvertown var skadet, men så begyndte de andre at løbe op og vinde,« siger en meget glad Søren Hjorth Jensen. Lørdag aften blev parret hyldet ved den store gallafest på Hotel Nyborg Strand for at tage titlen som 'Årets opdrætter' for sjette gang. Hele tre af stutteriets opdræt var nomineret til titler, ingen af dem vandt dog. Blandt dem er toårige Falconet, som vandt årets fornemmeste løb for toåringerne, Dansk Kriterium, og allerede nu regnes blandt favoritterne til næste års derby. Stutteri Hjortebo er medejer af den 13-årige avlshingst Academy Award, der for femte år i træk er bedste avlshingst i Skandinavien, idet hans afkom har indløbet rundt regnet syv millioner kroner.  Søren og Jette Hjort med det synlige bevis på hæderen. Til venstre er det sponsor for prisen Karin Salling og til højre den tidligere topjockey Kim Andersen. Foto: Lasse Jespersen/ Travfotos.dk.     The Kicker er 'Årets galophest' Galophesten The Kicker fik den fornemmeste hæder ved hestesportens store galla lørdag aften i Nyborg. HESTEGALLA: Treårige The Kicker er helt enestående i dansk og skandinavisk galopsport. Det fik vallakken bevis på lørdag, da den også vandt de to titler 'Årets 3-åring' og 'Årets hest'. The Kicker vandt klassiske løb i både Danmark og Sverige, nemlig Dansk 2.000 Guineas på Klampenborg Galopbane og Jockeyklubbens Jubileumslöpning i Stockholm. Et klassisk løb er det fornemmeste, en væddeløbshest kan vinde. Desuden vandt The Kicker et meget stort løb i Norge, og sammenlagt blev det til fire sejre i otte starter og over en million kroner indtjent. »Jeg er meget stolt af prisen. The Kicker leverede varen hver eneste gang, han har startet, og var kun en gang uden for pengene, fordi han viste sig at være syg,« siger Hanne Bechmann fra Karlebo, der sammen med sin mand Jens og Stald Shaker også ejer hesten. »Det har været en fantastisk rejse i år, fra The Kicker vandt de to første løb i Klampenborg. Man prøver jo som hesteejer at få en hest, der kan tage en med på sådan en tur. Jeg siger bare til dem, der ikke har prøvet det: Bare vent, det er fantastisk,« opfordrede Jens Lauritzen fra Stald Shaker.  Træner og medejer Hanne Bechmann modtager prisen sammen med Jens Lauritzen og sin mand Jens Bechmann. Yderst til højre er det sponsor for prisen Bernt Dahl. Foto: Lasse Jespersen/ Travfotos.dk.  The Kicker og Lennart Hammer, da de vandt i Stockholm. Foto: Stefan Olsson/ Svensk Galopp.     Hells Angel blev 'Årets toåring' Til hestesportens store galla blev Hells Angel kåret som 'Årets 2-åring' inden for galopsporten. Der var kamp til stregen om den fornemme titel. Hele fem evnerige toåringer var nomineret til titlen som 'Årets 2-åring', da hestevæddeløbssporten lørdag kårede årets navne på Hotel Nyborg Strand. Ræverøde Hells Angel løb med æren, da han vandt sæsonens bedst betalte løb, Dansk Auktionsløb, hvor der var en kvart million kroner i førstepræmie. Desuden var han placeret i flere andre storløb, herunder anden i det fornemmeste løb, Dansk Kriterium. »De fem nominerede har slået hinanden på skift, og det må have været meget svært at adskille dem. Jeg tror, at min hest vinder, fordi den i otte starter altid har været mellem de tre første,« siger Bernt Dahl fra Børkop, der sammen med sin kone Ann Lysholm Dahl er både ejer og opdrætter af Hells Angel. Hesten bliver trænet af den svenske træner Francisco Castro på Jägersro i Malmø.  Ann Lysholm og Bernt Dahl modtager prisen flankeret af prispigerne. Foto: Lasse Jespersen/ Travfotos.dk.  Hells Angel vinder med Valmir de Azeredo på den svenske bane Jägersro. Foto: Stefan Olsson/ Svensk Galopp.   Af Hestesportens Medier