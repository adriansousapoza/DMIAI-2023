Whitaker satser på dansk hest til OL
2012-04-18T22:53:36
Worldofshowjumping.com beretter at den legendariske engelske springrytter John Whitaker har et nyt, dansk håb i sin stald frem mod OL i London denne sommer.   Med hingsten Maximillian (e. Carnute ua. Floralie de Baume e. Sioux de Baugy/Surioso) satser John Whitaker på en landsholdsplads ved OL og han er allerede, til trods for kun at have haft hesten ganske kort tid, på det engelske hold ved nations cup i Lummen, Belgien den kommende weekend.   Maximillian er en tysk registreret oldenburger hingst efter Thomas Velins tophest Equest Carnute og er født i Danmark hos dyrlæge Jens Kvist der den dag i dag, stadig avler på moderen til Maximillian.   Inden overgangen til Whitakers kyndige hånd, blev Maximillian bragt ud i stor sport af Jennifer Fogh Pedersen der deltog ved DM i 2010 på hingsten inden han solgtes til svenske Anna Olsson der sejrede i nationale og internationale Grand Prix-klasser på ham.   Omend Maximillian ikke er kåret, så har han faktisk et danskfødt afkom. Hos Bjarne Holm Rasmussen ved Ry, fødtes i 2005 et palominofarvet hingsteføl efter den dengang 4-årige Maximillian og palominohoppen Gaia e. Crown's Choice/Brandy. Hingsten der i dag går under navnet Piece Of Gold vækker allerede nu opsigt på de internationale konkurrencebaner, til dels på grund af den flotte farve, men nok mest på grund af hans mere end ekstraordinære springevner. Som faderen blev det, rides Piece Of Gold også af svenske Anna Olsson. I dette link ses en video af Piece Of Gold under dette års Sunshine Tour i Spanien.