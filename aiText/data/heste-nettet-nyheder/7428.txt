For Pleasure er gået bort
2011-02-19T21:26:52
Den imponerende hannoveranerhingst gik fredag formiddag fredeligt bort på marken i selskab med sin mangeårige foldkammerat, ponyen Max skriver familien Ehning på deres hjemmeside. For Pleasure var en af de mest succesrige springheste i nyere tid. Under rytterne Lars Nieberg og Marcus Ehning vandt For Pleasure bl.a. 2 x holdguld ved OL, 3 x holdguld ved EM, 1 x individuelt bronze ved EM, 1 x holdguld ved VM, 2. i World Cup finalen, 2. i GP Aachen, 2 x tysk mester samt utallige sejre i internationale Grand Prix'er.  Med en samlet gevinstsum på over 1,5 mio. Euro omregnet 11.250.000 danske kroner, hører For Pleasure uden tvivl til en af de mest indbringende heste nogensinde i springsporten. Hannoveranerhingsten For Pleasure blev født i 1986 hos Robert Diestel i Tyskland og faldt efter legendariske Furioso II ud af Grannus-datteren Gigantin.  Han kåredes i Hannoveranerforbundet og vandt springdelen af materialprøve i Medingen med 145,95 point. Til hans mange succesrige afkom hører bl.a. Firth of Clyde, For Fun, For Germany, For Keeps og Forsyth for bare at nævne nogle få. I Danmark er For Pleasure bedst kendt som far til hingsten For Enjoy Ask (BWP e. For Pleasure/Grandeur/Lugano van La Roche) og som morfar til hingsten Champion For Pleasure (Old. e. Champion du Lys/For Pleasure/Don Carlos). Kilde: St-Georg.de og Sportpferde-Ehning.com