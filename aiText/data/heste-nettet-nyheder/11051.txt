Championat: 4-års finalisterne fundet
2014-10-16T20:06:02
  Efter dagens trøstfinale er de sidste 4 4-års finalister nu udtaget. Vinder af dagens kvalifikation blev den super funktionelle og ekstremt velgaloperende Ampere/Ferro-datter Faximiliana M redet af Emma Ahlberg. Hoppen var noget tændt i tirsdagens indledende runde med en del modstand i den ellers særdeles gode trav til følge. Til gengæld demonstrerede hun en super aktiv og ekstremt funktionel op-ad-bakke galop, der lidt uforstående kun blev belønnet med 8,2. I dagens klasse blev hoppen dog tildelt dagens højeste karakter nemlig 9,4 for denne gangart. Hun fik yderligere 8,7 for sin energiske og letbenede trav, 8,5 for skridt og 9 for ridelighed, hvilket gav et samlet resultat på 8,9 og dermed en finalebillet til denne meget spændende fremtidshest.    Faximiliana M (Foto: JP-Photo.dk)   Andenpladsen gik til avlshingsten Bøgegårdens Santiago e. Soliman de Hus/Wesley redet af Matthias Tourbier. Hesten var i dag tydeligt mere afspændt med væsentligt forbedret kontakt og lignede en klar finalehest. Han opnåede samlet 8,68.    Bøgegårdens Santiago (Foto: JP-Photo.dk)     Ditte Mikkelsen red på nydelig vis den ridelige Zermillo e. Zuidenwind/Grundsee ind på trejdepladsen med samlet 8,42, mens Allan Grøn tog den sidste finaleplads med den ligeledes ridelige og positive Grevens Zorro e. Zack/Hertug med samlet 8,36.    Zermillo (Foto: JP-Photo.dk)    Grevens Zorro (Foto: JP-Photo.dk)   Hvis man ikke selv har mulighed for at se finalerne i Odense så kan championatets afgørelse følges i morgen fredag fra kl. 16.30 via livestream på equestv.dk