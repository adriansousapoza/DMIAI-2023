Champagnen gik til Sverige
2011-09-05T14:00:02
Amatørrytter Josefin Landgren får en meget lystig tur hjem til Gøteborg, for bilen er fuld af champagne.  20-årige Josefin Landgren havde indtil i går ikke vundet et eneste galopløb, men da sejren så endelig kom efter 15 forsøg, gjorde hun det med maner og vandt Domaine Ste. Michelle Skandinavisk Ladies Cup for de kvindelige amatørryttere.  Bologne/ Rikke Bay Torp lagde sig vanen tro helt frem og satte tempo på løbet, der var blevet 100 meter kortere end oprindeligt, fordi banen var dårlig ved 1.800 meter-starten. Ind på lige bane lå en masse heste med chance, men Josefin Landgren var sikker på sin hest, Daychan (Daylami).  »Jeg følte, at der var meget tilbage i ham, så allerede tidligt i opløbet følte jeg mig ret sikker på sejren,« fortalte rytteren, der oprindeligt er fra Skåne, men nu arbejder for træner Pia Hölom i Göteborg.  Traditionen tro blev Josefin Landgren vejet og fik sin egen vægt i champagne, hvilket svarer til 41 flasker af de sprudlende dråber. Tre heldige blandt publikum havde gættet rigtigt og fik hver en flaske, det var Vibe Grønfeldt fra København, Sigrid Andersen fra Høve og Michael Koch fra Espergærde. Elione Chaves diskvalificeret I Object The Foundation Sires finalen var Molino først over stregen, men jockey Elione Chaves vejede tilbage med mere end et kilos undervægt, og så blev ekvipagen diskvalificeret. I stedet fik Two Cool Cats (One Cool Cat) og Marc Stott tilkendt sejren. Af Hanna Milling, Hestesportens Medier