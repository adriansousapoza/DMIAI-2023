Dramatisk dag på galopbanen
2011-05-10T10:41:22
Tre styrt og en løs hest skæmmede en ellers god Irish Day på Klampenborg Galopbane. Under første løb faldt jockey Lennart Hammer af Azincourt. Lennart Hammer har brækket begge lårben og har slået sig temmelig alvorligt. Det ser dog ikke ud til, at han har skadet ryggen igen, som han har haft brækket to gange før. Der blev tilkaldt en lægeambulance, og han blev kørt på hospitalet, hvor han skal opereres i nat. Løbene blev udsat i over en time. Også i andet løb var der styrt, da jockey Lennart Hammers erstatning, Manuel Martinez, røg af Heisei Eleven. Styrtet skete, da Heisei Eleven ikke ville rundt i det skarpe tribunesving. Der skete ikke noget særligt med hverken hest eller rytter, men Manuel Martinez måtte afstå fra at ride resten af dagen. Men ikke nok med det: I fjerde løb, som var et 1.200 meterløb, var der igen ligesom sidste løbsdag heste, som sprang ud af startboksen før tid, fordi Eko Tutankamon og Petite Fleur hoppede på lågerne. I femte løb rejste Miss Behave sig og smed Kim Andersen af. Hoppen løb hele løbets længde, inden den blev indfanget og bragt tilbage til starten, men alligevel blev den tredje. Og i paddocken til ottende løb fik Nicolaj Stott et ordentligt fur af Mojito og røg ind under hegnet, men kunne heldigvis gennemføre løbet. Dingle View er millionen værd Der er stjerner, og så er der megastjerner. Treårige Dingle View hører helt klart til den sidste kategori. I Goffs 1.000 Guineas Trial over 1.500 meter var der på intet tidspunkt tvivl om resultatet. Ret tidligt i løbet gik Mujadil-hoppen til front, at da feltet ramte opløbet, gav jockey Jacob Johansen marchordrer, og uhyre let trak Dingle View fra feltet. Allerede ved kæden satte Jacob Johansen hænderne ned, og derfor blev sejren 'kun' på fire længder foran overraskelsen Shamballa (Espen Ski), og Dingle View gik over målstregen med ørerne fremme helt afstoppet. Hermed beviste Dingle View, at hun så sandelig er den million kroner værd, som hun blev købt for i vinter. Se løbet her Elusive Time bedst igen I dagens andet sportslige højdepunkt, Goresbridge 2.000 Guineas Trial, var der heller ingen tvivl om, hvor sejren ville havne, da jockey Elione Chaves sendte Elusive Time frem til førende Karakorun (Jacob Johansen). Også Elusive Time vandt med ørerne fremme og kunne ligesom Dingle View sætte 25.000 mere ind på præmiekontoen. Se løbet her Hanna Milling, Hestesportens Medier 