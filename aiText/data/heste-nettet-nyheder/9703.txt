Flere vælger en uddannelse med heste
2013-01-23T07:00:02
Tilslutningen til et grundforløb med fokus på heste er stor på Jordbrugets UddannelsesCenter Århus. I alt er 20 nye elever begyndt på uddannelsen i januar.   Eleverne strømmer til Jordbrugets UddannelsesCenter Århus. Igen i år ønsker mange unge at tage en grøn erhvervsuddannelse, og på grundforløbet, hvor der fokuseres på heste, oplever skolen en lille fremgang i forhold til sidste år. Et nyt hold på 20 elever er netop oprettet, og det glæder skolens direktør, Claus Christensen: "Det er rigtig dejligt, at så mange fortsat vælger jordbrugsuddannelserne. Det er vores oplevelse, at interessen for de grønne uddannelser i de senere år har været stigende. Og det også ser ud til, at flere end tidligere går hele vejen og gennemfører den uddannelse, de er begyndt på," fortæller Claus Christensen.   Han er glad for, at skolens uddannelser med heste, der er placeret i Malling, igen er blomstret op efter en svær periode med lidt faldende elevtal. I 2011 blev en del af afdelingen solgt fra, men siden er de eksisterende bygninger blevet indrettet, så de i dag fortsat kan tage imod de mange elever, der ønsker at arbejde inden for hesteområdet.   Helt fyldt op I alt er 145 elever i januar begyndt på skolens grundforløb, der udover uddannelse med heste også danner basis for uddannelsen til blandt andet landmand, gartner, anlægsgartner eller maskinfører. Det er ligeså mange som sidste år, og der er ved at være fyldt godt op på skolens område.   "Der er faktisk fyldt op overalt på skolen lige nu. Alt lige fra AMU-kurserne til kostskolens værelser er fuldt booket, og det er også derfor, vi i år bygger til og laver bedre plads til alle vores mange elever," siger Claus Christensen.   JU Århus opfører i 2013 48 nye dobbeltværelser til elever på skolens matrikel i Beder. Når byggeriet står klar bliver der plads til, at over 300 elever kan bo på skolen, mens de tager deres erhvervsuddannelse.   Byggeriet forventes færdigt i august, når der igen optages nye elever på grundforløb.  Fakta:  Der er igen i år størst tilslutning blandt de nye elever til uddannelsen som anlægsgartner Hver sjette af de nye elever på januars grundforløb ønsker at uddanne sig til jordbrugsmaskinførere I forhold til januar 2012 er der i år flere elever, der ønsker en uddannelse med heste Det samme er gældende for uddannelsen som produktionsgartner    Forsidefoto: JP-Photo.dk