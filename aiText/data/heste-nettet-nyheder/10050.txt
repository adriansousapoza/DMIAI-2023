Danskerne til tops i küren i Aachen
2013-06-30T16:54:40
 Nathalie zu Sayn-Wittgenstein og Digby (Arkivfoto: JP-Photo) De danske dressurryttere fik med søndagens Grand Prix Kür sat et flot punktum for deres deltagelse i CHIO-stævnet i Aachen. Nathalie zu Sayn-Wittgenstein red sig ind på en flot 3. plads, efterfulgt af Anna Kasprzak på 4. pladsen og Andreas Helgstrand på 5. pladsen. Det har været vigtigt for danskerne at gøre en god figur i Aachen, da landstræner Rudolf Zeilinger bruger stævnet i udtagelsen af det landshold, der skal forsvare de danske farver ved EM på hjemmebane til august.   Danske toppræstationer i küren  De danske dressurryttere viste storform på dressurbanen i Aachen søndag, hvor der skulle rides Grand Prix Kür. Bedste danske ekvipage var rutinerede Nathalie zu Sayn-Wittgenstein og Digby, som leverede et imponerende program til 80,900 %, hvilket udløste en flot 3. plads. Lige efter på 4. pladsen kom Danmarksmester Anna Kasprzak og Donnperignon med et skarpt kürprogram til 80,475 %. Andreas Helgstrand og Akeem Foldager har for alvor fundet melodien sammen, og ekvipagen blev belønnet med 79,175 % for deres kür, hvilket udløste en 5. plads i klassen.    Kilde: DRF  