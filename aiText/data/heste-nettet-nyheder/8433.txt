Brønderslev Rideklub reddet
2012-01-06T09:28:46
Brønderslev Rideklub er bare en ud af de mange klubber, der var lukningstruet på grund af den nye hestelov.   Klubben manglede 2,5 millioner kroner til nybygning for at få forholdene til at leve op til de nye krav. Klubben fik i 2011 bevilliget en million kroner fra kommunen til forbedring, men det var ikke nok, og klubben søgte derfor igen om de resterende 1,5 milioner.   Læs også: Tilskud skal redde Brønderslev Rideklub   Nu har kommunen bevilliget endnu en million kroner, hvilket betyder, at projektet bliver en realitet."Vi arbejder på at skaffe den sidste halve million. Det ser meget fornuftigt ud, og vi er fortrøstningsfulde", siger Gert Storkborg, der er i bestyrelsen for den selvstændige forening Brønderslev Ny Ridehal, der står for byggeriet, til Nordjyske.dk.   Klubben arbejder på at løse problemet ved hjælp af lån gennem pengeinstitut og kreditforening.   Hvis ikke de sidste penge skaffes, barberes projektet en smule, men klubben er ikke længere lukningstruet.   En barbering af projektet vil dog betyde, at klubben ikke får så mange staldpladser som ønsket, hvilket naturligvis er ærgerligt, da flere staldpladser gør foretagenet mere rentabelt, og de allerede nu har en venteliste for hesteejere, der ønsker opstaldning.   Brønderslev Rideklub har søgt kommunen om byggetilladelse og er i dialog med kommunen omkring det materiale, der skal til.   Kilde: Nordjyske.dk, Byggeri bliver til noget    