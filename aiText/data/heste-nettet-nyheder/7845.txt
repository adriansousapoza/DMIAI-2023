Nedbrud hos CSC giver problemer på HN
2011-06-27T09:29:32
Det danske folkeregister også kaldet CPR-kontoret, har været ude af drift siden søndag kl. ca. 15.30. I skrivende stund (mandag kl. 9.15) er der endnu intet nyt om hvornår tjenesten kan forventes at køre stabilt igen. Det har skabt store problemer med oprettelse af ny brugere de steder, hvor man kræver verifikation af personoplysninger som betingelse for at kunne handle. Allerede oprettede og validerede brugere vil derimod ikke opleve noget unormalt. På Heste-Nettet vil man som ny bruger blive informeret om "at vi desværre ikke kunne kontakte vores pålidelige kilde", mens man andre steder kan få oplyst at ens CPR-nummer er ugyldigt. På Heste-Nettet følger vi løbende situationen og vil give midlertidig dispensation til brugere, hvis oplysninger kan bekræftes på anden måde. Når folkeregistret er oppe igen og tjenesten virker pålideligt, vil vi ligeledes udsende besked pr. email direkte til de, der er blevet ramt af problemet. CSC, der driver folkeregistret for staten, har ellers netop i fredags afsluttet en langvarig faglig strid, hvor tjenesten uden problemer har været drevet af "nødhjælpspersonale", mens det nu er det faste rutinerede personale, der er tilbage på arbejde. Opdatering mandag kl. 11:02: Folkeregistret har nu været i drift i ca. 45 minutter, så der er håb om at driften skulle være pålidelig igen.