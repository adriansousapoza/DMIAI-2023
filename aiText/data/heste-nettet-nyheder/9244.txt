Leif Törnblad udnævnt til overdommer i Grand Prix Special
2012-08-02T20:54:42
I dag skal de danske dressurryttere i aktion ved OL i London, hvor holdkonkurrencen i dressur starter. Dressurdommer Leif Törnblad sidder ved H i første del af holdkonkurrencen, Grand Prix, som rides torsdag og fredag. I 2. og sidste del af holdkonkurrencen, Grand Prix Special, som afvikles tirsdag, skifter Törnblad imidlertid plads til C, da han er udnævnt som overdommer i klassen, hvor holdmedaljerne skal fordeles.   Manden i dommerhuset I 2008 i Hong Kong sad Leif Törnblad for første gang i dommertårnet ved OL - og igen i år skal han dømme på verdens mest prestigefyldte dressurbane igen. Han er international overdommer, og har været dommer ved fire World Cup-finaler og er tidligere holdleder for dressurlandsholdet. I dag går det løs med 1. afdeling af Grand Prix'en, som er en del af holdkonkurrencen, og her sidder Leif Törnblad klar ved H. En halv time før klassens start, der starter kl. 12.00 dansk tid, kommer en testrytter på banen. Danmark har start nummer 1, hvilket betyder at Anne van Olst på Exquis Clearwater er første ekvipage på banen, men som Leif Törnblad skriver på forbundets Facebookside - så betyder det ikke noget at være første rytter på banen, når man dømmes af gode dommere. Tirsdag den 7. august afvikles Grand Prix Specialen, der er sidste del af holdkonkurrencen, og her er Leif Törnblad udnævnt som overdommer.   OL i London varer fra den 27. juli - 12. august. Dressuren afvikles den 2., 3., 7. og 9. august. Springning afvikles den 4. - 8. august    Kilde: DRF  (Arkivfoto: JP-Photo)  