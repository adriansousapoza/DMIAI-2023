Dressurdelen overstået i military
2014-08-29T23:23:17
I går og i dag blev der afholdt første del af VM i military, hvor der har været intet mindre end 90 ekvipager igennem. Her har vi en dansker til start, som er Peter Flarup på CTS Twin Peaks. Han red den 14 årige vallak til 56,3 strafpoint, hvilket er 62,45 % og en foreløbig delt 59. plads. Individuelt ligger tyske Sandra Auffarth på Opgun Louvo på en foreløbig 1. plads, britiske William Fox-Pitt på Chilli Morning ligger på en foreløbig 2. plads og Jonathan Paget fra New Zealand på Clifton Promis ligger på en foreløbig 3. plads. På 4. pladsen har vi den regerende verdensmester fra Tyskland Michael Jung på Fischerrocana FST, som dog ikke er hesten han vandt VM på for 4 år siden. For hold ligger Tyskland foreløbigt nr. 1, New Zealand ligger nr. 2 og USA ligger på den foreløbige 3. plads. Men absolut intet er givet endnu! Vejret har været regnfuldt de sidste dage, hvilket hurtigt kan vise sig at give ekvipagerne problemer på terrænbanen, og dermed ændre fuldstændigt i klassemantet.  Det er kl. 10.00 at den første rytter rider ud af startboksen i morgen. Det kan følges via feitv.org (kræver abonnement), hvor konkurrencen er gemt i 7 dage efter det har været vist, hvis man ikke har mulighed for at sidde og se det direkte. Ellers viser de svenske og tyske kanaler også fra store dele af dette års VM, og live resultatformidling kan ses direkte fra den officielle hjemme. Ud over terrændelen i military, afholdes der i morgen finalen i Reining. Kilder: http://www.normandy2014.com/