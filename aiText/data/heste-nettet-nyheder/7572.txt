Ponylandsstævne i påsken
2011-03-29T16:03:14
Århus Rideklub, der til daglig holder til på Vilhelmsborg, melder sig nu som arrangør af påskens landsstævne i ponydressur. Weekenden før påske danner den store opvisningshal på Vilhelmsborg rammen om ponydressur på højeste plan, når landets ponydressurryttere rykker ind for at dyste i både lille og store tur. Som noget nyt har Århus Rideklub i samarbejde med ponylandstræner Vibeke Degn Andersen udskrevet lille-turs klasserne som en stilcup, hvor ponyrytterne i alle 3 kategorier, udover deres sædvanlige programbedømmelse, også får en særskilt bedømmelse for stil. Der er sædvanlige placeringer til rytterne i stilcuppen men herudover udpeges en vinder af stilcuppen baseret på samlet point fra både lørdag og søndag og vinderen kan se frem til at modtage bl.a. Æresdækken sponseret af Eldorado.dk. Ponylandstræner Vibeke Degn Andersen udtaler: " Vi håber med stilcuppen at sætte ekstra fokus på, at rytterne rider med korrekt sæde og opstilling og at de gennem deres ridning formår at indvirke hensigtsmæssigt på ponyen. Samtidig vil stilkarakteren afspejle rytterens forståelse af i hvilket tempo, programmet rides og med hvilken samlingsgrad ponyen udfører sine øvelser. " Stilkarakteren afgives af en dressurdommer og en uddannet træner/berider, der alene har til opgave at afgive stilkarakteren. Den sædvanlige bedømmelse af programmet udføres herudover af to dressurdommere efter sædvanlige regler. Kilde: Pressemeddelse