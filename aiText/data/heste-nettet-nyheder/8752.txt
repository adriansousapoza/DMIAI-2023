Nephew-forsangers travhest vandt 
2012-03-29T20:01:23
  Travhesten Simone Kvamm har blandt sine mange ejere Nephew-forsangeren Simon Kvamm. Hoppen vandt søndag i sin første start og fik dermed perfekt indledning på karrieren. Det blev en meget lykkelig indledning på væddeløbskarrieren for travhesten Simone Kvamm, der blandt sine ejere har den filmaktuelle Nephew-forsanger Simon Kvamm. Selv var den populære sanger, musiker og skuespiller ikke til stede, da den treårige Simone Kvamm vandt sin allerførste start som travhest. Det skete søndag eftermiddag på et solbeskinnet Jydsk Væddeløbsbane i Aarhus. »Jeg har desværre ikke haft lejlighed til at tale med Simon endnu, og jeg tror faktisk slet ikke, at han er i landet, men pyt. Jeg er sikker på, at han er lykkelig for den kanonfine start, som Simone Kvamm har fået på livet som travhest«, siger hestens opdrætter, Tommy Kristensen. Simon Kvamm er ikke den eneste ejer af Simone Kvamm, da hesten er delt ud på 20 anparter. De er igen splittet op i flere, så cirka 50 personer, der enten er travinteresserede eller Simon Kvamm-fans eller begge dele, er med i hesten. Store forventninger Simone Kvamm, der til daglig får serveret havren og sin træning på Skive Trav af travtræner Jan Dahlgaard, fik en sejrscheck på 10.000 kroner. Men det stopper ikke her. Forventningerne er ganske store til den lille, men fighterrige travhoppe. »Det er både trænerens og vores store håb, at Simone Kvamm selvfølgelig kan gå hen og blive en rigtig god travhest. Ikke kun for de mange delejere, men også som en blikfang og god PR for travsporten med Simon som medejer«, siger Tommy Kristensen, der håber at hoppen til næste år er blevet så god, at hun kan være med i travderbyet for hopper. Men inden da venter endnu flere travløb, hvor Simone Kvamm skal lære en masse og udvikle sig yderligere. »Jeg håber, at Simon kommer og ser hesten næsten gang. Han har hvert fald en ivrig datter, der gerne vil se hesten, så jeg er sikker på, at Simon på et tidspunkt tager familien under armen og kommer til trav for at se Simone Kvamm«, slutter Tommy Kristensen.   Hestesportens Medier    Simon Kvamms travhest, den treårige Simone Kvamm, vandt let sin første start for travtræner Jan Dahlgaard. Foto: Ole Hindby.