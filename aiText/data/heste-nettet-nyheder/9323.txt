Svømmetræning kan give derbysucces 
2012-08-25T11:22:28
  Det er sket før, at en potentiel derbyhest - hoppe som hingst - har skiftet ejer kort inden det store løb. Et nyt eksempel herpå er Randi Bork, som i sidste øjeblik ramte derbyformen blandt andet ved hjælp af svømmetræning. Det største løb for travets R-årgang er de to derbyer for henholdsvis hopper og det åbne, hvor det svage køn en sjælden gang forsøger sig, men ofte ikke slår til. PEMA Dansk Hoppe Derby har hele tiden været målet for kredsen omkring fireårige Randi Bork, som for nyligt skiftede ejer. »Vi er fem personer, som er gået sammen om Randi Bork. Hun har altid tiltalt os og tidligere vist, at hun kan klare sig i de store løb. Derfor tog vi chancen og købte hende for rimelige penge og håbede blot på, at hun var god nok til hoppederbyet,« siger Louise Schumacher fra den nye ejerkreds. Og god nok var Randi Bork, da hun for den regerende danmarksmester René Kjær besatte andenpladsen i sin hoppederbyprøve og dermed fik plads i den store finale lørdag på Charlottenlund Travbane, hvor vinderhesten løber med hele 390.000 kroner. »Selv om vi håbede på et godt resultat, overraskede hun da os ved at gå videre. Hun gik et helt fantastisk løb på trods af, at hun er blevet trænet ganske stille og roligt,« siger Louise Schumacher videre.Svømmetræning er nyt Randi Bork er i professionel træning hos Kaj Jensen, der driver Hovhedegård hestecenter ved Støvring. Men det er nu mest Louise Schumacher selv, der står for træningen af Randi Bork, ligesom hun faktisk også har en finger med i spillet i staldkammeraten Robin Laser, der søndag er kvalificeret til det åbne derby. »Begge heste svømmetræner en del, og specielt har det været nyt for Randi Bork, da hun ikke havde prøvet det før. Men nu er hun blevet rigtig god og tryg ved det, så tre gange om ugen hopper hun i bassinet ud over at hun også spændes for og bliver kørt for vogn,« siger Louise. For opdrætteren af Randi Bork, Christian M. Lauridsen, bliver årets hoppederby stort. Han har også opdrættet Remember Bork, som er en af konkurrenterne til Randi Bork.Har derbyerfaring Louise Schumacher arbejder til daglig som socialpædagog på en institution i Aalborg, men har sin daglige gang på Hovhedegård og er i øvrigt kæreste med Casper Jensen, søn af træner Kaj Jensen. Helt uerfaren ud i de store løb er Louise Schumacher derfor ikke. »Jeg har tidligere været så heldig at være staldpige på Mano, som Casper blandt andet kørte i derbyet i 2008, og som han senere vandt derbyrevanchen Aalborg Store Pris med. Det er nok det største for mig inden for travsporten. Man på trods af det kan man jo næsten ikke vente til den store derbyweekend alligevel. Man kan ikke gøre andet end at træne og passe på hestene så godt, som man overhovedet kan,« siger hun. Louise Schumacher har tidligere været aktiv inden for ridesporten, men tiden har ligesom gjort, at det er rigeligt for hende at stå på sidelinjen som staldpige inden for travet.Af Hestesportens Medier  Først på målstregen i derbyprøven kom favoritten Ragna Opal, men lige bagved sender René Kjær Randi Bork ind på andenpladsen og videre til finalen. Foto: Travfotos.dk.