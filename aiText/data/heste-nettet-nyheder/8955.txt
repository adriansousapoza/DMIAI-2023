Anna Kasprzak kommer ikke til start ved DM i dressur
2012-05-25T18:39:34
OL-kandidat Anna Kasprzak kommer desværre ikke til start ved DM i dressur på Broholm i næste uge. Kasprzaks hest Donnperignon har fået en mindre skade, der kræver to ugers ro, inden hesten kan startes igen. Dyrlægen vurderer, at der ikke er tale om en alvorlig skade, og da der er tale om en uforudsigelig hændelse, vil afbuddet ikke få indflydelse på Anna Kasprzaks plads i OL-bruttotruppen.   Anna Kasprzak og Donnperignon - et stærkt makkerpar 22-årige Anna Kasprzak, der rider sit første år som senior, har vist, at hun og hesten Donnperignon kan præstere i verdensklasse. I april var ekvipagen til start ved to internationale stævner i Tyskland, hvor Kasprzak og Donnperignon sikrede sig flotte placeringer og sejre i både Grand Prix og Grand Prix Special i konkurrence med nogle af verdens bedste ekvipager.   Når OL-holdet skal sættes Den 2. august 2012 rider de første danske ryttere på dressurbanen i London for at kæmpe for OL-medaljer til Danmark. Hvilke tre ryttere, der skal af sted til London og ride for Danmark, bliver afgjort den 6. juli 2012 efter holdkonkurrencen i Aachen. DM i dressur på Broholm den 1. - 3. juni er også afgørende for rytternes chancer, med mindre særlige forhold som i dette tilfælde gør sig gældende. Op til udtagelsen lægger landstræner Rudolf Zeilinger vægt på flere kriterier, når han skal udtage de tre landsholdsekvipager og den reservehest, der skal ride for at forsvare OL-bronzen fra 2008. Det er bl.a. ekvipagens resultater og stabilitet, samt rytter og hests individuelle potentiale, der vil ligge til grund for udtagelsen. OL-bruttotruppen i dressur består af Nathalie zu Sayn-Wittgenstein, Anne van Olst, Andreas Helgstrand, Lisbeth Seierskilde, Lone Jørgensen, Anne Troensegaard, Sidsel Johansen og Anna Kasprzak.   Kilde: DRF    Anna Kasprzak og Donna Fetti (Arkivfoto: JP-Photo)