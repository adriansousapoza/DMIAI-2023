Hans-Christian Matthiesen udpeget til FEI's dressurudvalg
2012-10-18T14:32:14
International dressurdommer, landsholdsdyrlæge, medlem af Dansk Ride Forbunds bestyrelse og tidligere formand for dressurudvalget, Hans-Christian Matthiesen (HC), er officielt blevet udpeget til FEI's dressurudvalg. Posten hos FEI er dog tidskrævende, og derfor har Hans-Christian Matthiesen valgt at trække sig fra Dansk Ride Forbunds bestyrelse med øjeblikkelig virkning. Det betyder, at suppleant, Margrete Broch, indtræder i bestyrelsen frem til Repræsentantskabsmødet 2013.   Tillykke til HC "Vi ønsker HC stort tillykke med posten i FEI. Det er glædeligt, at Danmark bliver repræsenteret i udvalget, og at vi her igennem får mulighed for at præge sporten internationalt. Vi ønsker ham held og lykke med arbejdet og ser frem til et godt samarbejde på det internationale niveau. Vi vil gerne sige tak til HC for hans indsats i forbundet - både i dressurudvalget og bestyrelse", siger Ulf Helgstrand, formand for Dansk Ride Forbund. Hans-Christian Matthiesen har siddet i Dansk Ride Forbunds bestyrelse siden Repræsentantskabsmødet 2011, og han indtræder officielt i FEI's dressurudvalg ved det internationale forbunds generalforsamling i Istanbul i uge 45.   Kilde. DRF   