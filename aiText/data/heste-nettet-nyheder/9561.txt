Bornholmsk hestemand indstillet til Nordeas "Gør det muligt"-pris 2012
2012-11-24T16:29:07
I år er en enkelt hesteperson nomineret til Nordeas "Gør det muligt"-pris, nemlig bornholmske Mogens Rotvit, der i lokalområdet er kendt for sit store engagement inden for ride- og travsporten. Formålet med prisen er at belønne en person, en klub eller et team, der på frivillig basis har gjort en helt særlig og aktiv indsats for at få børn og unge til at dyrke sport og motion.   Mogens Rotvit er indstillet af Mie Hjort, der skriver: Jeg indstiller Mogens, fordi han er den største ildsjæl indenfor Bornholms hestesport, og især for hans store arbejde med hubertusjagten på Bornholm, uden ham ville den ikke eksistere og den er med til at få ufattelig mange unge og nye ryttere i gang med en sund sport med masser af frisk luft, nærhed til dyr og gode kammerater.   Ligedes pga. hans suværent gode speakning til størstedelen af øens ridestævner, store som små, hvor han forklarer alt og dermed skaber grobund for mange nye unge ryttere. Og sidst for sin altid uselviske hjælp til at holde gang i Nordlandets Rideklub, som han selv var med til at starte op for snart 30 år siden.   Mogens er en ildsjæl ud over alle grænser, og har med sin iver og interesse fået mange i gang inden for hestesporten. Der er ikke så mange ildsjæle tilbage i verden så derfor er det vigtigt at vi belønner dem vi har.   Mogens fortæller selv: "Jeg er meget overrasket og beæret over at være indstillet, - og efterfølgende udpeget som een af de omkring 20 kandidater i Danmark til Nordea`s "Gør det muligt pris".  Skulle det lykkedes at gå hele vejen, så er det mit ønske at donere ALLE pengene til henholdsvis: - Hubertusjagten på Bornholm, - Et formål inden for det bornholmske ridedistrikt - Et for inden for Nordlandets Rideklub  Det er derfor mit håb at mange vil give deres stemme til Bornholm og den bornholmske hestesport! Endnu engang tak for opbakningen", citat Mogens Rotvit     De lokale Nordea-områder har i første omgang udvalgt 19 kandidater der kan afgives stemmer på, og her er Mogens Rotvit altså blandt de nominerede. De 10 kandidater der ender op med flest stemmer, bliver præsenteret for dommerkomiteen, der udvælger de tre finalister som skal deltage i DR's sportsgalla "Sport 2012" d. 5. januar i Herning.   Du kan stemme til og med d. 29. november kl 12.00, og afstemningen foregår på Nordeas officielle facebookside    Mogens Rotvit ved den bornholmske hubertusjagt 2012 Foto: Morten Fiil