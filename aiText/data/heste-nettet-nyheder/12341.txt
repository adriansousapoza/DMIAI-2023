Tysk guld både for hold og individuelt
2016-08-21T22:13:14
Tyskerne var absolut dominerende ved EM for ponyer i military og selvom Calvin Böckmann ikke formåede at gentage sin guldmedalje individuelt fra sidste år blev det alligevel til tysk guld både individuelt og for hold.   Vinder af mesterskabet blev Anna Lena Schaaf på Pearl 98 som efter en fejlfri tur både i terrænet og på springbanen kunne slutte mesterskabet på sit dressurresultat 41,40 straf. Hun var næstsidste rytter på banen og så var der lagt op til en gyser. Den forsvarende europamester Calvin Böckmann havde ikke råd til fejl. Da han allerede på spring nummer to måtte inkassere en refusering holdt alle vejret. Der skulle nu rides både hurtigt og fejlfrit på resten af banen hvis han skulle holde sølvet. Calvin var dog ikke sådan at slå ud af kurs og fik leveret en fejlfri runde resten af vejen, kun med en enkelt fejl på tid. Således sluttede han med sølv på 43,3 straf. Ganske tæt efter fulgte med 44,3 straf Jarno Verwimp på Edition Limitee Dew Drop fra Belgien og de kunne altså slutte med bronze.   For hold blev det tysk sejr. Storbritannien tog sølvet og Frankrig bronze.   Den eneste danske rytter til start, Julie Müller på Sissi DK Tento sluttede som nummer 38.  