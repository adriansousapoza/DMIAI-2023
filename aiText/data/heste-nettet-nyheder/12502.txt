De fleste heste har passet på plads
2016-10-25T13:03:40
Heste i EU skal have hestepas med tilhørende medicinsider, hvor medicinforbrug skal registreres. Dermed kan hesteslagtere vurdere, om dyret har fået så stærk medicin, at kødet ikke må ende på middagsbordet. Danske hesteejere har for det meste styr på deres hestes pas og papirer. Det dokumenterer en landsdækkende kontrolkampagne, som Fødevarestyrelsen gennemførte hos hesteejere i sommer.  Omkring 100 rideskoler og private hesteejere med tilsammen knap 1.200 heste fik dengang besøg af Fødevarestyrelsen. Blandt de cirka 50 hesteejere, som fik indskærpelser for ikke at have styr på pasreglerne, var det i halvdelen af tilfældene medicinsiderne, der ikke var styr på. I alt var der problemer med medicinsiderne hos 40 ud af de knap 1.200 hestepas, som blev kontrolleret. Men netop medicinsiderne er væsentlige, da det er her, dyrlægen bl.a. skal notere, når hesten behandles med medicin, og som afgør om hestekødet er egnet som konsum. Få problemer med nye EU-regler En hesteejer skal i dag altid kunne fremskaffe hestens pas 'umiddelbart', som det hedder i den EU-forordning, der trådte i kraft ved nytår - knap et halvt år inden Fødevarestyrelsens kontrolkampagne gik i gang. Den regel gav imidlertid anledning til problemer hos kun 16 af de næsten 1.200 undersøgte heste. Det resultat tilskriver Fødevarestyrelsen den informationsindsats, som Fødevarestyrelsen og hestekredse i fællesskab satte i værk op til regelændringen.  Når et hestepas skal kunne fremskaffes 'umiddelbart', så betyder det ikke, at en rytter altid er forpligtet til at ride ud med passet i lommen. Men EU-reglen er en stramning af de tidligere regler, der før gav en rytter op til tre timer til at fremskaffe hestens pas.  Kilde: Pressemeddelse