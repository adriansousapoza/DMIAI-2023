Medaljer til de danske springryttere til NM i Sverige!
2017-06-29T23:43:30
I dag torsdag var dagen, hvor det for alvor var tid til kampen om medaljer i springning for både ponyer og heste til Nordisk Mesterskab, der afholdes i Hammerö i Sverige. Det blev bl.a. til medalje af både sølv og guld for holdmesterskaberne, men dagen startede dog noget mere trist for det danske team i Sverige.   Kat. III De første danske ryttere der var i vælten i dag, var de danske kat. III ponyryttere til det uofficielle NM for hold. Her havde vi tre hold til start - det samme havde Sverige - i et forsøg på at få en medalje. Men på alle tre hold lykkedes det to ryttere at udgå, hvilket betød at alle tre hold også udgik. I stedet er de danske ryttere kun med i kampen om de individuelle medaljer, som bliver uddelt på lørdag. Her ligger Josephine Christian Jacobsen med Dykebeck Wild Hazel Nut foreløbigt på en delt førsteplads, efter at hun red fejlfrit i begge sine runder.Guld til kat. II! Markant meget bedre gik det for de danske ryttere ridende på kat. II ponyerne, i deres uofficielle mesterskab. Her lykkedes det nemlig rytterne at ride bedre end både Sverige, Norge og Finland, og kunne dermed hænge guldmedaljen om halsen. Det flotte resultat skyldtes i høj grad Josefine Sandgaard Mørups to fejlfrie runder på Kantje's Valentijn, da hun var eneste dansker med det resultat. Med på holdet var også Louise Engelsted, som med Fair Choice Tokay red med hhv. 5 og 4 fejl i de to runder, Clara Savas Olsen med Flying Ronaldo der red fejlfrit i første runde men desværre måtte udgå i anden runde og Cecilie Kjær, der med Bassy fik hhv. 10 og 9 fejl over de to runder. Rytterne er videre til det individuelle mesterskab, som bliver afgjort på lørdag. Sølvet gik til Sverige og bronzen til Norge. Resultatet af klassen kan ses HER.Sølv til kat. I Så blev det til til de højeste ponyer på banen for i dag. I det officielle mesterskab for kat. I ponyerne, lykkedes det rytterne at få hængt en sølvmedalje om halsen! Her blev der leveret en række gode runder af de danske ryttere, hvor bedste dansker var Anna Sofie Tørnes med Kalypso Skovgaard, da hun som eneste rytter red fejlfrit i begge runder. Med til at sikre sølvmedaljen var også Maria Nørregaard Langhoff, der med Nikolina måtte udgå i første runde, men kom stærkt igen i anden runde hvor det blev til en enkel bom. Theodor Linde var også en del af holdet med Attyrory Rebel, hvor det blev til en bom i begge runder og Annestine Kibech Hansen var med Eddies Dream sidste dansker på holdet, hvor de over de ro runder fik hhv. 4 og 0 fejl. Det betød at Danmark sluttede med samlet 12 fejl og sølvmedaljen, bagved Norge der samlet fik 4 fejl og foran Sverige der fik bronze med i alt 27 fejl - det finske hold udgik. Resultatet af klassen kan ses HER.  I morgen er det tid til finalerne i holdmesterskaberne for childrenrytterne, juniorrytterne, youngriders samt U25 i svenske Hammerö. Lørdag og søndag bliver de individuelle medaljer fordelt i de forskellige aldersgrupper. Startlister, resultatlister, tidsplan mv. kan ses HER.  