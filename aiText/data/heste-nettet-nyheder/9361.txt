Danmark 2. i Promotional League
2012-09-03T22:53:54
  De danske springryttere som i år har været aktive på holdene ved nationsspringningerne Europa rundt, har med flotte sejre og topplaceringer samlet så mange point, at de ved seriens afslutning kan fejre en samlet 2. plads.   Danmark blev kun overgået af Ukraine der har samlet 34 point mod danskernes 30,5. Italien tog sig af 3. pladsen i Promotional League med 29,5 point.   Det hele blev afgjort ved det store femstjernede stævne i spanske Gijon denne weekend.   Danskerne desværre skidt fra start og måtte indkassere 21 fejl i første runde, hvilket reelt set placerede dem udenfor topkampen allerede da. De danske ekvipager kom dog godt igen i anden runde hvor de sluttede med 14 fejl, nok til en 5. plads i nationsspringningen, hvor flere Superliga-hold også konkurrerede som de fx sejrende franskmænd og de tredjeplacerede briter. Det danske hold bestod af Charlotte von Rönne (tidl. Lund) på Cartani, Thomas Sandgaard på Amarone, Emilie Martinsen på Caballero og Søren Pedersen på Tailormade Esperanza de Rebel.   Hvad 2. pladsen i Promotional League kan bruges til i Nations Cup sammenhæng er endnu uvist, da FEI i øjeblikket er i gang med, at udarbejde et helt nyt set-up for Nations Cup-serien fra 2013.   I mandagens Grand Prix var Charlotte og Cartani bedste danske ekvipage med en enkelt nedrivning i hovedrunden hvormed de sluttede som nummer 18 i den svære, femstjernede Grand Prix-klasse. Charlotte von Rönne og Cartani ved en tidligere lejlighed i år. Arkivfoto: JP-Photo.dk   Se alle resultater fra Gijon i dette link