Generalforsamling endte med at blive suspenderet   VIGTIGT
2013-11-18T20:00:26
Lørdag den 16. november var der indkaldt til Generalforsamling (GF) i Dansk Islandsheste Forening (DI). Det endte med at blive en dramatisk GF i DI´s historie, og af respekt for DI har undertegnede valgt at vente med at skrive om nyheden på Heste-Nettet, indtil der kom en præcis udmelding fra DI om situationen i lørdags.   GF blev indledt med en atypisk mundtlig årsberetning fra bestyrelsen. Her blev det hurtigt klart for de fremmødte, at samarbejdsklimaet i bestyrelsen har været meget problematisk i det forløbende foreningsår. Den interne uenighed i bestyrelsen blev derfor denne generalforsamlings hovedtema. En trist situation fordi der blev valgt en del nye ind i bestyrelsen til sidste års GF, men det har desværre ikke ændret på samarbejdet mellem bestyrelsen internt og de øvrige komiteer under DI.   Årsberetningen blev taget til efterretning af de fremmødte medlemmer. Ligeså blev regnskab og budget også godkendt.   Af de fremsatte forslag blev følgende vedtaget: - Bilag 1: Der kan fremover indkaldes skriftlig eller elektronisk til generalforsamling - Bilag 2: Avls- og sportskomiteen skal suppleres med en næstformand - Bilag 4: Bestyrelsen pålægges at arbejde på, at der kan fremlægges forslag om ny medlemsstruktur på næste års generalforsamling - Bilag 5: Bestyrelsen pålægges at arbejde på, at der kan fremlægges forslag om ny medlems- og kontingentstruktur på næste års generalforsamling.   Herefter begyndte valghandlingen til de forskellige poster i bestyrelsen og udvalg. Formand for klubkomiteen John V. Hansen meddelte sit kandidatur til næstformandsposten, og kampvalget mellem ham og siddende næstformand Birgitte Jensen, faldt ud til hans fordel. Det fik den konsekvens, at formand Torben Haugaard valgte at trække sig fra sin formandspost.   Dernæst valgte en samlet avlskomite samt formand for fælleskomiteen Jens Tølbøll Mortensen også at trække sig.   Efter en kort pause blev generalforsamlingen suspenderet frem til d. 14. december kl. 10.00, hvor der afholdes en ekstraordinær generalforsamling. Her vil være valg til samtlige poster. Frem til d. 14. december ledes foreningen af nyvalgt næstformand John V. Hansen og fungerende formand for sportskomiteen Bo Hansen, som begge stiller deres mandat til rådighed den 14. december 2013.   Indkaldelse til den ekstraordinære generalforsamling samt dagorden lægges på DI´s hjemmeside senest d. 1. december. Kandidater, der ønsker at stille op til en af de ledige poster, opfordres til at skrive en lille præsentation af sig selv, som formidles via DI´s hjemmeside.   De fremmødte medlemmer af DI fik sig i hvert tilfælde syn for sagen omkring de interne problemer der har været - en meget uheldig situation fordi DI står som vært for nogle store stævner i 2014 bla. Nordiske Mesterskaber.   Det er nu tydeligt at DI virkelig har brug for at få nogle ind i bestyrelsen og i komiteerne som igen kan samle medlemmerne under sig og kan arbejde sammen uden store interne problematikker og samarbejdsvanskeligheder.   Det er meget beklageligt at GF måtte ende i en suspendering, men måske er det positivt i forhold til at evt. nye mulige kandidater virkelig forstår, hvad de går ind til i en ny bestyrelse og der kan arbejdes på at få en samlet forening tilbage uden interne problemer til gavn for alle medlemmerne.   Der var dog nogle gode stunder til GF, nemlig da avlens priser og Årets klub skulle uddeles/udpeges og der vil snarest her på HN komme en nyhedsartikel omkring disse.   Lokalitet for den ekstraordinære GF kommer snarest har DI meddelt.    Foto: DI´s logo Artikel skrevet af: Henriette Andersen