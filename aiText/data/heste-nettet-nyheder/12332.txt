Skal ridning forblive en olympisk disciplin?
2016-08-03T22:56:06
Ridesporten var blandt de første sportsgrene der kom på det olympiske program. Selvom visse dele af ridesporten, som polo og voltigering, kun var på programmet for en kort visit, har det altid været en selvfølge for os ryttere at vi kunne nyde dressur, spring og military side om side med trespring, hammerkast, svømning og marathon. Sådan er det ikke for dem der bestemmer, IOC altså. De vil gerne have hestene ud af det olympiske program, om ikke andet så fordi det er relativt dyre grene at arrangere.   De næste par uger er afgørende, IOC vil her undersøge hvor populære de enkelte sportsgrene er. Det gør man blandt andet ved at se hvor meget de forskellige medier rapporterer fra de respektive discipliner og hvor engagerede mennesker er på de sociale medier i OL måneden.   Processen inledtes allerede under OL i London 2012, da nedgraderede IOC ridesporten fra en kategori C sportsgren til en kategori D sportsgren. Derfor debaterer det internationale rideforbund FEI nu hvordan man kan modernisere ridesporten så det passer bedre på TV og er mere attraktivt og lettere at forstå for publikum. At gøre dressurprogrammerne kortere, ændre strukturen i military og modernisere farverne på rytternes udstyr er blandt de forslag der er oppe og vende.   For os der ikke kan forestille os et OL uden heste er det nu MEGET VIGTIGT at vi engagerer os på de sociale medier over de næste par uger. FEI har lanceret kampagnen #TwoHearts som kan bruges, denne kan anvendes sammen med #dressage #showjumping eller #eventing hvis man skriver om en specifik sportsgren, brug naturligvis også gerne #rio2016 i opslaget. Dansk idrætsforbund benytter derudover også #AllForRio. Det handler altså om at være aktiv og dele, blogge, tweete om OL - meget gerne med hashtags. Det er en måde at påvirke IOC på til at lade vores unge ryttere kunne bevare drømmen om en dag at ride OL.   Alt der sker digitalt kan måles. Selvom den bare kører i baggrunden giver det altså stadig seertal at have TV2 Play/FEItv/Eurosport åbent alle de timer de sender ridesport.  