Sejr til Svalegårds Hottie og Maria Anita Andersen i 5-års Championatet
2013-10-18T10:23:55
  Sølvmedaljehoppen Svalegårds Hottie (e. Hotline/De Noir) var bedst placerede danskavlede hest til UVM ved Verden, hvor hun opnåede en flot fjerdeplads i det prominente selvskab. Nu er hun også vinder af 5-års Championatet med sin faste rytter Blue Hors berider Maria Anita Andersen i sadlen     Allerede i den indledende runde stod Hottie forrest efter en flot fejlfri og sikker runde med høj kvalitet. I finalen var der lidt mere nerver på hos hoppen og der indløb små koncentrationsfejl. Ikke desto står hun utrolig flot fortil og fremstår meget velredet helt i overenstemmelse med træningsskalaen. Traven er meget stor og rummelig (9,2) mens skridten er et højdepunkt, med sin helt sikre takt og kæmpe overtramp (9,5) Galoppen er i god balance men blev lidt spændt på finaledagen og der indløb et changement i galopøgningen (8,8) Rideligheden blev holdt lidt nede p.g.a. de nævnte spændinger og en knap så god skridtpirouette (8,2) mens kapacitetskarakteren blev 9,2. Samlet opnåede hoppen 8,98, hvilket var nok til at sikre parret en fortjent sejr.      Svalegårds Hottie (Foto: JP-Photo.dk)   Zick-Zack Toftegård e. Zack/Don Schufro, der blev nydeligt fremvist af Maik Kohlschmidt indtog andenpladsen. Zick-Zack viser 3 rigtig gode gangarter med effektiv bagbensmekanik og er hertil ligeledes særdeles velredet, hvilket bl.a. kom til udtryk i smidige vendinger til begge sider hvor hesten former sig korrekt i hele kroppen efter de buede spor på begge volter - noget der langt fra var en selvfølge længere ned gennem klassen!   Zick-Zack Toftegård (Foto: JP-Photo.dk)   På tredjepladsen kom UVM-sølvmedaljevinderen Floricello e. Florencio/Dormello redet af Andreas Helgstrand. Floricello er en klassehest med format, men han kæmper noget med sin høje tænding. I den indledende klasse red Andreas på en tikkende bombe, der også kammede over flere gange. På finaledagen var hingsten væsentlig bedre ude i tøjlen og meget mere koncentreret på opgaven. Traven er stor og ekspressiv, men i vendinger trykker hesten bagparten ud af sporet og tager ikke rigtig korrekt vægt bagtil.   Floricello (Foto: JP-Photo.dk)   Endnu en hest, der er værd at nævne er klassens fjerdeplacerede nemlig Zepter e. Zack/Wolkentanz redet af Maik Kohlschmidt. Her er virkelig en hest med fremtidsformat. Hesten vender rigtig alle steder og besidder 3 gangarter med de helt rigtige vinkler og dertilhørende udviklingspotentiale. Måske ikke den mest spektakulære hest på dagen men en hest, der bliver meget spændende at følge i fremtiden.   Zepter (Foto: JP-Photo.dk)   Se resultatet af klassen her