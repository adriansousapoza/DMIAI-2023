Samarbejde mellem Landsudvalget for Heste og Dansk Ride Forbund
2014-04-09T10:51:50
  Dansk Ride Forbund og Landsudvalget for Heste har indgået en samarbejdsaftale, der skal komme begge organisationers medlemmer til fordel. Dansk Ride Forbunds klubber vil fremover kunne søge rådgivning hos Videncentret for Landbrug - Heste, mens avlsorganisationerne fremover kan afvikle racespecifikke stævner i rideforbundets regi. Derudover fortsætter de to organisationer med gensidig udveksling af data om heste, så begges databaser bliver bedre opdaterede     Til medlemmernes fordel   Aftalen mellem Landsudvalget for Heste og Dansk Ride Forbund indgås efter et fælles ønske om at skabe bedre betingelser for ridesporten og hesteavlen i Danmark. "Det er en rigtig god aftale, vi har indgået. Vi er rigtig glade for, at vores medlemmer fremover kan nyde godt af den expertise, som Videncentret står for. I disse tider, hvor bl.a. lovgivningen udfordrer vores klubber i høj grad, er det vigtigt, at vi kan sikre medlemmerne så god en rådgivning som muligt - det føler vi, at vi gør med denne aftale", siger Ulf Helgstrand, formand for Dansk Ride Forbund. "Det er med stor glæde, at vi nu har et formelt grundlag for vores samarbejde", siger formand Hans Marius Jørgensen fra Landsudvalget for Heste. "Som de to store organisationer for de aktive hestefolk møder vi jo de samme udfordringer med hesteholdet, og det har stor betydning, at avlen og sporten finder mulighederne og perspektiverne for fremtiden i et godt samarbejde", udtrykker Hans Marius Jørgensen, som slutteligt også glæder sig over muligheden for at avlsforeningerne nu kan arrangere racespecifikke stævner i rideforbundets regi. "Det vil uden tvivl glæde mange i avlsforbundene at kunne anvende rideforbundets gode set-up til disse arrangementer fremover".   Rådgivning til Dansk Ride Forbunds klubber   Samarbejdsaftalen sikrer, at Dansk Ride Forbunds klubber kan benytte hesterådgivningen hos Videncentret på samme vilkår som avlsforbund under Landsudvalget for Heste. Rådgivningen omfatter bl.a. følgende områder indenfor hestehold:  ? Fodring  ? Markdrift og grovfoderproduktion  ? Stalde, ridebaner, miljø m.m.  ? Lovgivning vedr. eksempelvis hestehold, transport, handel  ? Avl og reproduktion  ? Stambogsføring, registrering og pasudstedelse  ? Økonomi   Racespecifikke stævner til avlsforbund   Avlsforbund under Landsudvalget for Heste vil fremover kunne holde racespecifikke stævner (R-stævner) i Dansk Ride Forbunds regi på samme vilkår som stævnearrangerende klubber under forbundet. Det betyder bl.a. at avlsforbundene kan benytte forbundets reglementer, officials og stævnesystem.   Udveksling af data  Gennem aftalen cementeres også den hidtidige praksis, hvor Dansk Ride Forbund trækker stamdata på heste fra Videncentret, mens forbundet til gengæld leverer resultatregistreringer til Videncentret.   Kilde: Pressemeddelse DRF