Stærk kollektion i Herning
2011-03-10T14:00:50
Efter at have overværet de fleste af hingstene blive mønstret på fast bund ved hingstekåringen i Herning, må det stå en klart at årets kollektion i sandhed er helt særlig. Hingstenes kvalitet er i særklasse og for en gangs skyld er der især flere danskavlede som skiller sig positivt ud fra mængden. Det dyreste føl på elitefølauktionen i 2008, Tailormade Attention (ex. Møllegårdens Attention e. Abanos/Bøgelys Camaro/Loran opdrættet af Lone Christiansen) som gik for en hammerslagspris på 500.000 danske kroner, levede i høj grad op til forventningerne. Attention travede i en klasse for sig selv og publikum omend sparsomt, applauderede også den smukke mørkebrune hingst på sin vej ud. Blue Hors Zack (KWPN e. Rousseau/Jazz/Belisar) er den rigest repræsenterede hingst med hele 7 afkom i 3-års kollektionen og de var overvejende af en særdeles moderne type med gode bevægelser. Forædleren med katalognummer 32, Druebrogård's Jazzman (DV e. Jazztime/Jalmood XX/Tumble Wind XX avlet og ejet af Ellen B. Skou og Lars Andersen) viste sig også som et spændende bud på en fremtidig forædlerhingst i varmblodsavlen. Traven var særdeles god og typen ædel og tiltalende. Mormoderen er i øvrigt elitehoppen Giddy Squalls XX som vel nok er mest kendt for sønnen Esteban XX som er kåret i det fleste europæiske forbund og har haft en stor indflydelse som forædler især i dansk varmblods og holsteneravlen.