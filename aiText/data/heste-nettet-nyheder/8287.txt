Galop-stjerner i kamp om ærefulde titler
2011-11-28T14:15:01
  Dansk Galop har nu offentliggjort hvilke heste og personer der er nomineret til titlerne som årets navne. Kåringen finder sted ved Hestesportens Galla i Nyborg 7. januar. Det er som altid en stor ære at blive nomineret for at have udført noget stort inden for galopsporten, og i år er ingen undtagelse. Sådan ser dette års nomineringer ud:   Årets toåring DARCY: Stald Seasides mørkebrune vallak viste tidligt på sæsonen, at han hører til de bedste toåringer, og hesten var en flot repræsentant for fynske Stutteri Lasers fuldblodsheste. Et regulært hattrick blev det til med tre sejre i træk i de første tre starter inklusiv sejrene i Skandinavisk Opdrætningsløb og Dansk Galops Auktionsløb, inden hesten sluttede sæsonen med en femteplads i Dansk Kriterium. Hesten trænes af Francisco Castro på Jägersro og ejes af danske Stald Seaside.   SILVERTOWN: Stald Seaside havde en meget kvalificeret hest til at tage over, da Darcy havde toppet. Silvertown vandt således både Dansk Kriterium og Vinterfavoritternes Ærespræmie. Forinden havde den skimlede hoppe, der er opdrættet på Stutteri Hjortebo i Bjerringbro, vundet på derbydagen, været nummer to i Skandinavisk Opdrætningsløb og nummer tre i Skandinavisk Toårsmesterskab i Oslo. Hoppen trænes af Søren Jensen i Klampenborg. THE KICKER: I samtlige sine seks starter var The Kicker blandt de tre første heste i mål. Bedste præstation var sejren Breeders' Trophy Juvenile i Stockholm, men derudover var The Kicker også nummer to i Dansk Galops Auktionsløb og Dansk Kriterium. Hesten ejes af NVA Racing og Kjems Racing i Charlottenlund, er opdrættet af Bechmann Racing og trænes af Hanne Bechmann fra Karlebo.   RELEASETHECRACKEN: Hesten, der er irskfødt, blev importeret til Danmark i foråret og nåede i sin første sæson at levere flotte præstationer på mange baner i Skandinavien. Ud over en sejr i Klampenborg vandt Releasethecracken også både Toåringernes Stayerprøve og Den Jydske Vinterfavorit i Århus. Releasethecracken var desuden først i mål i Ålborgs Toårsmesterskab, men hesten blev deklasseret på grund af trængning. Derudover fik hesten også placeringer i toårsløb i Stockholm. Hesten ejes af Marc Elsborg i Charlottenlund og trænes af Bent Olsen i Klampenborg.Årets treåring MADAME ESPRIT: Hele fem sejre vandt Boltegaards og Kjems Racings eget opdræt Madame Esprit på Klampenborg Galopbane herunder Hoppernes Derby - Dansk Oaks - og Sceptre Stakes. I Dansk Derby havde Madame Esprit et uheldigt løb og måtte tage til takke med fjerdepladsen. Hoppen er kendetegnet ved et usædvanligt stort fighterinstinkt; flere gange har Madame Esprit været passeret i opløbet men kæmpet sig tilbage og vundet. Hoppen trænes af Helle Christensen. Stutteri Boltegaard ligger i Karlebo, og Kjems Racing bor i Charlottenlund.   TIGRESS ELEVEN: Santa Anita & Zwicky Racings flotte hoppe vandt årets derby i sin kun tredje start. Tigress Eleven, der er opdrættet af konsortiet The Handsome Foursome, leverede derudover også flotte præstationer i Dansk Oaks og Sceptre Stakes, hvor hun var kort slået anden til Madame Esprit. Desuden var Tigress Eleven tredje i Svenskt Oaks. Hoppen trænes af Hanne Bechmann fra Karlebo. Både ejere og opdrættere bor i Hørsholm. FABINHO: Anpartshesten Fabinho, der ejes af Team Horze, vandt i foråret både Stormagasin Sallings Pokalløb og Jydsk Derby, hvor hesten viste forrygende speed. Fabinho havde derpå en lidt stille sommer, inden hesten i efteråret også vandt sidste afdeling i Provinsens 3-årsserie. Fabinho er opdrættet af Henrik Brendholdt og trænes af Birgitte Nielsen, der begge bor i Aarhus.   CANTENAC: Lone Kaj-Nielsens hingst startede sæsonen med brask og bram og vandt sine to første løb inklusiv det første af årets fem klassiske løb, Dansk 2000 Guineas. På baggrund af sine flotte præstationer cantrede Cantenac til start i Dansk Derby som favorit, men de 2400 meter var ikke hestens favoritdistance, og Cantenac måtte nøjes med tredjepladsen. Tilbage på en noget kortere distance sluttede Cantenac sæsonen med en fin tredjeplads i Breeders' Prize Classic i Oslo. Hesten trænes af Bent Olsen i Klampenborg. Ejer Lone Kaj-Nielsen bor lidt uden for Hillerød. DINGLE VIEW: Dingle View blev forud for sæsonen importeret til Danmark fra England af svenske Stall Cambre for en betragteligt beløb og hoppen skuffede ikke. I sin første start på Klampenborg vandt Dingle View Mowerinaløbs Trial, og siden blev det til yderligere fire flotte sejre i store løb i Sverige og Norge herunder i Norsk 1000 Guineas. Hoppen imponerede desuden med en flot andenplads i Sveriges største sprinterløb Täby Open Sprint Championship (L). Med et handicaptal på 91 er Dingle View den højest handicappede treåring i Danmark. Hoppen trænes af Bent Olsen i Klampenborg.Årets ældre hest ST JEAN CAP FERRAT: Beatrice Marsings seksårige vallak havde i 2011 sin hidtil bedste sæson, hvor hesten opnåede tre sejre herunder i Pokalløb (L) samt i et stort løb i Gøteborg. St Jean Cap Ferrat, der sluttede sæsonen med 89 i generalhandicap, trænes af Søren Jensen i Klampenborg, og ejeren bor i Charlottenlund. MALTHO: Det sker kun meget sjældent, at en hest først som femårig gennemgår en udvikling, der bringer den helt op i eliten. Stald Gurans Maltho indledte sæsonen med et generalhandicap på 79, men forbedrede sig igennem sæsonen og endte med et handicap på 90. Undervejs havde Maltho præsteret at vinde fem sejre og var desuden i præmierækken i sine øvrige syv starter. Hesten trænes af Helle Christensen fra Hellerup.   PEAS AND CARROTS: Også i sin syvende sæson som væddeløber viste Peas And Carrots fornemme præstationer i Danmark. Omar Zawawis flotte vallak deltog i vore største løb, vandt Dansk Jockey Club Cup (L) og blev nummer to i Scandinavian Open Championship (Gr.3) og Skandinavisk Grand Prix. Hesten, der er opdrættet på Fyn af Havreholms Stutteri og trænes på Jägersro af Lennart Reuterskiöld Jr., har nu vundet over seks millioner svenske kroner i sin imponerende karriere. OVAMBO QUEEN: Den fireårige hoppe fra Tyskland satte den skandinaviske ældre elite på plads, da hoppen på besnærende vis vandt Scandinavian Open Championship (Gr.3) i Klampenborg. Ovambi Queen havde forinden vundet et Gruppe 3 løb i Tyskland og vandt efterfølgende et Listedløb i Italien. Hoppen trænes af Andrea Bolte. Årets komet OLIVER WILSON: Lærling Oliver Wilson har virkelig slået igennem i 2011, og også trænerne i Norge og Sverige har opdaget Olivers store talent. Den kun 16-årige rytter fra Kokkedal har lige nu vundet 29 sejre i sæsonen og bliver efter al sandsynlighed Skandinavisk lærlingechampion.   STUTTERI LASER: Stutteriet på Fyn kastede sig for et par år siden foruden travavl også over fuldblodsavlen og har blandt andet satset meget på at tilføre dansk avl internationalt blod. I 2011 kom belønningen, hvor toårige Darcy vandt to af vore fire største toårsløb, ligesom også den jævnaldrende Miss Pius har markeret sig med succes. Kriterier for nomineringen HESTE: For at blive nomineret skal hestene have givet det danske publikum store oplevelser på de fire danske baner. For dansktrænede heste lægges primært vægt på hestenes præstationer på danske baner og i mindre grad på præstationer i udlandet. For udenlandsktrænede heste er det alene præstationer i Danmark, som tillægges betydning. PERSONER: Nomineringen foretages på baggrund af statistikkerne inden for de enkelte kategorier.     Årets jockey ELIONE CHAVES: Den 27-årige brasilianer vandt her i 2011 sit første danske championat med 24 sejre. Som førstejockey hos Francisco Castro i Malmø og med engagementer hos både Søren Jensen og Bent Olsen blev det til den helt store sæson i Danmark i år. 14 sejre mere end sidste år og en firedobling af præmiesummen kunne få smilet frem hos Elione Chaves. Den mest succesrige oplevelse må siges at være Darcys sejr i Dansk Galops Auktionsløb med 250.000 til vinderen.   MARC STOTT: Forbedrede sin placering fra 2010, idet han gik fra tredje- til andenplads og slog Jacob Johansen med en enkelt 'pind'. Sejren i Jyllandsløb på ryggen af Fabinho var en af de mange gode sejre for den populære jockey fra Fyn. JACOB JOHANSEN: 20 sejre i 2011 gav Jacob Johansen en pæn tredjeplads, og ligesom sidste år var der ingen tvivl om, hvilken jockey der red flest penge ind til sine ejere: 1.610.700 kroner blev det til inklusiv en flot klassisk sejr på ryggen af Cantenac. Jacob Johansen kan desuden glæde sig over, at han lige nu har meget store chancer for at blive skandinavisk jockeychampion i 2011.Årets træner BENT OLSEN: 245 starter i Danmark 2011 var én mere end i 2010, men alt rigeligt til at sikre Bent Olsen fra Klampenborg landschampionatet igen i år. 2.227.950 kroner er der løbet ind i Danmark, og hertil skal der lægges minimum 1,5 million fra Norge og Sverige. Klassiske sejre blev det i Dansk 2000 Guineas med Cantenac samt med Dingle View i Norsk 1000 Guineas. SØREN JENSEN: Indtager pladsen som nummer to igen i år med 1.426.450 kroner indtjent i Danmark, men også Søren Jensen fra Klampenborg har mange penge på den udenlandske konto. Toårige Silvertown var en af staldens mest fremtrædende heste 2011.   HANNE BECHMANN: Søren Jensens lillesøster fordoblede sin indtjening til stalden fra 2010 til 2011 og kom op på 958.525 kroner. Dette skyldtes selvfølgelig derbysejren med Tigress Eleven og den fine toåring The Kickers mange gode placeringer. Også Hanne Bechmann fra Karlebo har langt over en million på præmiekontoen i Norge og Sverige. Årets amatørrytter LEA OLSEN: Lea Olsen fra Aarhus vandt i 2011 helt suverænt sit femte landschampionat. Ti sejre, ti andenpladsen og ti tredjepladser i 57 ridt blev det til - imponerende! AMANDA HARBJERG: Aarhusrytteren vandt i 2011 to sejre og opnåede desuden tre andenpladser og tre tredjepladser.   PIA GRAM: Erfarne Pia Gram havde en fin sæson, hvor hun vandt fire sejre i 21 ridt på de danske baner. Årets opdrætter STUTTERI HJORTEBO: Igen i år er det stutteriet i Bjerringbro, der ligger øverst på opdrætterstatistikken og igen med stor margin til de efterfølgende. 1.444.700 kroner og 14 sejre blev det til på de danske baner takket være storløbssejre til blandt andre Silvertown og Sir Randolph. STALD JUPITER: Det fynske stutteri havde i 2011 en helt forrygende sæson. Find Ind Again besejrede selveste Peas And Carrots i Skandinavisk Grand Prix og klassisk sejr blev det til i Mowerinaløb med Viktoria Dream. I alt 14 sejre og næsten 700.000 kroner vandt heste opdrættet af Stald Jupiter på de danske baner.   YORK STUTTERI: 534.250 kroner i 97 starter indløb stutteriets opdræt og den oftest sejrende var selvfølgelig Maltho, som med sine fem sejre var med til at give stutteriet den fine pladsering. Andre gode vindere var Cinnamon's Pride og Cut Belle.