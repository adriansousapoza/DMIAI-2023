4. plads til Danmark
2012-08-07T18:04:20
Det blev ikke overraskende englænderne der i dagens hold-finale, som blev afviklet i Grand Prix Special, tog hold-guldet med sammenlagt 80,550 %.   Især Charlotte Dujardins ridt på Valegro, var i særklasse, hvilket blev belønnet med 83,286 %. Valegro er en hest uden fejl, tre fantastiske gangarter samt en ridelighed, som får Charlottes ridt til at se let og ubesværet ud. Carl Hester og Utopia leverede også et solidt ridt til 80,571 %, og Laura Bechtolsheimer og danske Mistral Højriis fik 77,794 %.   Sølvet gik til det tyske hold, hvor bedste rytter var Helen Langehanenberg med avlshingsten Damon Hill med 78,937 %, Damon Hill imponerede igen i dag med en kraffuld og elastisk passage, desværre blev presset for stort i den ene piaff, og Damon Hill sprang frem. Dorothee Schneider fik med Diva Royal 77,571 %, mens Kristine Sprehe og avlshingsten Desperados sluttede med 76,254 %.  Selvom danskerne havde sat næsen op efter at forsvare OL-bronzemedaljen, måtte vi desværre se os slået af det stærke hollandske hold, hvor Adelinde Cornelissen og Parzival var i topform og høstede hele 81,968 %.  De danske ryttere måtte derfor tage til takke med en fjerdeplads, hvor bedste resultat blev opnået af Nathalie Zu Sayn-Wittgenstein og Digby med 75,730 %. Nathalie og Digby leverede et solidt program med højdepunkter i piaff og passage, desværre indløb et kiks i changements-serien. OL-debutanten, 22-årige Anna Kasprzak og Donnperignon havde igen i dag en rigtig flot tur, med højdepunkter især i passage og galopprogrammet, hvorimod piaffen i dag samt overgangene hertil ikke var det flotteste vi har set fra ekvipagen. Anne van Olst og Clearwater lagde hårdt ud, og satsede alt, hvilket både resulterede i spænstige og flotte øgninger samt eksplosiv passage, desværre indløb også en del små fejl og taktfejl, resultatet blev 72,016 %.  Damon Hill (Arkivfoto: JP-Photo)