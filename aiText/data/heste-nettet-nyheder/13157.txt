Rytterlicens uden krav om ridemærker
2017-06-27T08:54:01
Dansk Ride Forbunds bestyrelse ophæver kravet om uddannelse for at opnå rytterlicens, så det ikke længere er obligatorisk at tage ryttermærkeprøver og Klar-Parat-Start-kurset, for at få mulighed for at starte stævner. Det skal være lettere at starte stævner end det er i dag, lyder det fra Dansk Ride Forbund, som motivation for initiativet   Krav ophævet allerede gældende fra 3. juli 2017 Fra 3. juli skal du ikke længere opfylde bestemte krav for at kunne købe rytterlicens. Det har Dansk Ride Forbunds betyrelse besluttet. Ophævelsen af kravene til indløsning af rytterlicens træder i kraft ifm. reglementsændringerne allerede pr. 3. juli. Det betyder, at alle kan købe rytterlicens på DRF Go! uden at skulle opfylde de tidligere krav om beståede ryttermærkeprøver og Klar-Parat-Start-kursus. Det skal være nemt at ride stævner Formålet med beslutningen er ifølge Dansk Ride Forbunds officielle hjemmeside her, at alle ryttere i klubber under Dansk Ride Forbund, der ønsker at ride stævner fra C-niveau og opefter, let skal kunne komme i gang med at starte.   Beslutningen om ophævelse af kravene omfatter både rytterlicens til C-stævner og op efter samt voltigeringslicens. Dansk Ride Forbund oplyser at priserne for 2017 vil være uændrede.   Ryttermærkerne er fortsat vigtig uddannelse i klubberne Selv om Ryttermærkerne fra 3. juli ikke længere er et krav for indløsning af rytterlicens, er de ifølge meddelelsen fra DRF fortsat en vigtig del af sikkerhedsuddannelsen i Dansk Ride Forbund, og alle opfordres derfor fortsat til at tage mærkerne.   Fuldførelse af ridemærkerne giver både et godt indblik i plejen af og brug af heste og udstyr, giver et godt kendskab til regler og reglementer, og er forebyggende i forhold til omgangen med heste og mod at komme galt afsted.   Ryttermærkerne kan tages i klubberne, og er ifølge Dansk Ride Forbund en god og sikker indføring af alle nye ryttere i ridesportens fantastiske verden.   Kilde: Dansk Ride Forbund        Nu frafalder Dansk Ride Forbund kravet om at man skal bestå ridemærker eller Klar-Parat-Start-kurset, for at købe rytterlicens. Kravet frafalder allerede den 3. juli 2017 (Arkivfoto: Tine lessèl)