Et tegn på høj international klasse 
2012-06-07T08:18:48
  Selv om travtræner Steen Juul lige nu har sat sig selv udenfor i de store løb, så vader stalden i succes. I årets største travløb i Danmark er stjernen Classic Grand Cru med for fjerde år i træk. Selv om træner Steen Juul i mange år har drevet en af dansk travsports mest vindende væddeløbsstalde, så har heste i hans varetægt ikke været selvskreven til Copenhagen Cup af den grund. Det kræver nemlig heste af en vis kvalitet at være med i travsportens mest velbetalte opgør på dansk grund. I perioden 2003-2008 havde træneren således ikke noget kort, der var stærkt nok til at blive spillet ud mod verdenseliten. Men det har der været de seneste fire år i træk i form af tyske Classic Grand Cru. Senest var hesten nummer tre i et af verdens mest prestigefyldte travløb, Elitloppet på Solvalla, kørt af Björn Goop. »Jeg ved ikke, om Classic Grand Cru nogensinde har været bedre, da han gennem hele karrieren har holdt et rimeligt højt niveau. Han har været med i diverse årgangsløb og siden fulgt op i utallige storløb. Det er i hvert fald et tegn på, at han har høj international klase, når han kan være med så mange år i træk,« siger Steen Juul om hesten, der helt usædvanligt for en travhest aldrig nogensinde har taget et eneste galoptrin i et væddeløb. Ros til staldmanden Talentet har således været til stede i Classic Grand Cru fra første dag i trænerens varetægt, men dertil kommer også et par andre vigtige brikker. En af dem kan der oven i købet sættes navn på. »Det har naturligvis også været afgørende, at Classic Grand Cru har stået for vores type træning og matchning. Dertil kommer så sandelig også en stor indsats fra staldmanden Jens De Rosche. Han har jo lagt enorm meget tid i hesten, og det har helt klart også haft afgørende betydning for det, som Classic Grand Cru står for i dag,« siger Steen Juul. Derfor har træneren heller ikke haft grund til bekymring i forhold til efter flere hårde starter i træk også at sige ja tak, da hesten for fjerde gang blev inviteret til årets altoverskyggende internationale løb på Charlottenlund Travbane. »Han er kommet fint fra Elitloppet, selv om der var tale om to hårde heat på samme dag,« siger Steen Juul, der ikke afviser, at hesten til næste år også er at finde på startlisten og dermed sætte rekord med start i løbet for femte gang. »Overhovedet ikke. Det er en klart en ære at være med i den type løb, og frem for alt et kvalitetsstempel, når hestene bliver udtaget. Men jeg stiller ikke op bare for at være med. Hvis ellers jeg vurderer, at fysikken og formen til næste år rækker, og han bliver inviteret, så kan han starte. Ellers ikke,« påpeger Steen Juul, som også har den lidt yngre Neo Holmsminde til start.   Af Hestesportens Medier  Björn Goop, der kørte Classic Cru Grand i Elitloppet, bliver i søndagens Copenhagen Cup skiftet ud med en anden topkusk, Johnny Takter. Foto: KM FOTO.