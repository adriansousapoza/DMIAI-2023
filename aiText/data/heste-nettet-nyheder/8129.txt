Din hest kan smitte dig med rotavirus
2011-10-09T10:48:27
Der er nu ekstra god grund til at være opmærksom på hygiejnen hvis din hest får et maveonde med diarre - to danskere er nemlig for nylig blevet smittet med rotavirus. Det nye er ikke at rotavirus smitter mennsker, men det er nyt at smitten kommer fra dyr. Når en sygdom smitter mellem dyr og mennesker, kaldes det zoonotisk spredning. Rotavirus er en værtsspecifik virus, hvilket betyder at hver vært/dyregruppe har sin egen virus, der adskiller sig ganske lidt fra de andre rotavira. Men nu er der altså fundet beviser på smitte fra dyr til mennesker, idet to danske mænd for nylig er blevet smittet med et rotavirus, der ikke matcher det virus der normalt smitter mellem mennesker. Det er endnu ikke afklaret hvor smitten kommer fra, og hvor normalt det er at rotavirus smitter fra dyr til mennesker, men indtil da er der god grund til at være ekstra forsigtig. Rotavirus er yderst smittefarlig, idet virus udskilles i høje koncentrationer gennem afføringen, og dermed nemt kan ende f.eks. i dyrets pels. Du skal derfor være opmærksom på symptomer som diarre, kvalme, mavekramper og hovedpine, hvis du har været i nærheden af husdyr (heste, køer, får, hunde eller katte) med diarre. Kilde: jp.dk