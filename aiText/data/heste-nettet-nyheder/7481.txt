Trænes din hest optimalt?
2011-03-03T23:00:01
Få svar på hvad eksperterne mener, hør om de nye forskningsresultater og følg den levende debat, når First Horse og Messecenter Herning på Hest & Rytter messen i år byder velkommen til panel-debatter blandt udvalgte af landets mest anerkendte hestefagfolk. Hestevelfærd i Herning stiller skarpt på hestevelfærd fra fire forskellige vinkler og har som et helt nyt tiltag valgt at invitere dyrlæge Nicolai Jarløv, topdressurrytter Andreas Helgstrand, hesteadvokat Sophus Bøgeskov Christensen, forsker Janne Winther og dyrefysioterapeut Claus Toftgaard til 45 minutters intens debat over emnerne: Optimal træning, ny hest, ny rytter. Det er første gang besøgende får lejlighed til at opleve hestefagfolk fra vidt forskellige grene af sporten diskutere og udveksle holdninger i offentligt rum. Formålet er at give hestefolk lejlighed til at få et indblik i eksperternes holdninger, råd og ikke mindst til de mange nye undersøgelser, som giver et nyt billede af, hvordan vi kan passe bedst muligt på vores heste. Messecenter Herning er arrangør bag Hestevelfærd i Herning, og arrangementet bakkes op af First Horse som via et hovedsponsorat gør det muligt for messens besøgende GRATIS at kunne komme til debatter og workshops og få tips af ekspertene på tætteste hold. Forståelse og viden Udover debatter, byder Hestevelfærd i Herning også på to spændende workshops lørdag og søndag, hvor Horse Back Team, bestående af sadelmager Brian Rützou, hestefysioterapeut Claus Toftgaard og dyrlæge Maria Nørgaard fortæller om behandling og genoptræning af ryglidelser, korrekt sadeltilpasning og træning af rytteren. Få tips og råd til hvordan du selv bedst kan forebygge rygproblemer. Den anerkendte ekspert i horsemanship, Shane Mosele, som igennem mange år har været kendt for sit arbejde med problemheste, fortæller og demonstrerer søndag om korrekt kommunikation med hesten, og om hvordan han arbejder og tackler problemer hos heste. Få gode råd og forståelse for, hvordan du selv kan løse unoder og problemer på hestens præmisser og forebygge, at de opstår. Få demonstreret, hvad kropssprog er, og hvad hestens kropssprog fortæller, og få tips til hvordan du kan få din firbende ven til at forstå præcis, hvad det er du gerne vil.  Se hele programmet på www.hestogrytter.dk eller på www.ridemagasinet.dk/herning Aarrangementerne foregår i messecentrets auditorium, der ligger lige ved hovedindgang Vest. Der er plads til max. 300 personer og gratis adgang efter først-til-mølle princippet. Kilde: Pressemeddelelse