Travklub jubler over sejr 
2012-03-24T13:27:43
Jydsk Telefons Travklub har grund til at kippe med flaget. Travtræner Henrik Lønborg har netop ført anpartsstaldens Rich Man til karrierens første sejr. Selv om det sociale samvær er prioriteret højt, så rækker de sportslige ambitionerne fra de mange ejere langt. Kassereren i Jydsk Telefons Travklub er en glad mand. Rudi Christensen har netop kunne bogføre en længe ventet sejr. Travklubben købte for et års tid siden den dengang treårige travhest Rich Man af den svenske opdrætter, som dog havde valgt at registrere hesten dansk. »Vi ledte efter en afløser til en af vores andre heste, og med træner Michael Lønborg som mellemmand fik vi Rich Man på hånden. I travklubben benytter vi os af Michaels far, træner Henrik Lønborg, og han testede så Rich Man for os, og på hans anbefaling valgte klubben at købe Rich Man«, fortæller Rudi Christensen. Venter gerne Nu er Rich Man blevet fire år og har indledt sæsonen fint med først en andenplads og nu karrierens første sejr, der i onsdag i sidste uge kom i hus på Jydsk Væddeløbsbane. Rich Man er sen i sin udvikling, men netop derfor har anpartsstalden stadig store forhåbninger til fremtiden. »Forhåbningerne går - indtil andet er bevist - i retning af derbyweekenden til august. Rich Man er stadig anmeldt Dansk Trav Derby, men også andre store danske løb. Men vi er selvfølgelig godt klar over, at det kan blive en kamp mod uret. Nu bliver Rich Man bygget stille og roligt op, og byder chancen sig for at være med i derbyet, så skal han selvfølgelig prøves«, siger han. Et bevis på, at en relativt sen starter og urutineret hest kan går hele vejen, er Magic Sisa, der i sin blot 13. start vandt Dansk Trav Derby. Men derbysuset har Jydsk Telefons Travklub faktisk været tæt på at mærke tidligere. En af staldens mest succesfulde heste til dato, Cool Line, var yderst tæt på derbykvalifikation i 1999. I stedet fik hesten plads i derbyets trøstløb, som den vandt let. Anpart som lodseddelDer er lige under 150 personer med tilknytning til TDC, der er med i Jydsk Telefons Travklub. Travklubben har lige nu kun Rich Man. Hingsten er opdelt i cirka 260 anparter, der for sin ejermand hver udgør en månedlig udgift på 50 kroner. Med jævne mellemrum udlodder klubben de løbspræmier, som hestene henter hjem. Det blev med sejren til Rich Man onsdag til 7.500 kroner. »Det er jo en ekstrem billig måde at være hesteejer på, og der er derfor helt klart nogle af mine kolleger, som ser deres anpart som en lodseddel, samtidig med at de støtter travsporten«, forklarer Rudi Christensen. Men der er også en række personer i klubben, som er noget mere engagerede i travsporten. En kerne på godt 20 personer følger Rich Man i tykt og tyndt inklusive Rudi Christensen. »Jeg er kommet til trav siden niårsalderen, og jeg er i dag 47 år. Travsporten har givet mig masser af gode oplevelser, og i forhold til Jydsk Telefons Travklub er det klart det sociale samvær, som driver værket. Vi var tidligere været oppe på 6-700 medlemmer, men tiderne har gjort, at vi har droslet ned og derfor nu kun har Rich Man«, slutter Rudi Christensen, der sammen med den øvrige bestyrelse, der står bag Rich Man, suverænt har overladt det til træner Henrik Lønborg at gøre Rich Man til en stjerne.    Indvendige Rich Man står for presset og holder udvendige Pernille E C stangen til karrierens første sejr. Foto: Ole Hindby.