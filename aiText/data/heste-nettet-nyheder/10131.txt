Verden: Sa Coeur og Eva Müller atter guldvindere i Verden
2013-08-11T16:51:32
  Endnu en nervepirrende finaleklasse blev idag afviklet i Verden. Som det var tilfældet i 5-års finalen, blev der også her i 6-års finalen vendt noget rundt på rækkefølgen.     Det blev igen en meget korrekt redet hest, der løb med guldet. Sa Coeur e. Sir Donnerhall/Don Davidoff, der blev professionelt fremvist af Eva Möller, er særdeles veluddannet, står flot og runder sig korrekt i alle sidebevægelser. Alligevel står man, som tilfældet var det i 5-års finalen, atter tilbage med fornemmelsen af at det ikke var den bedste hest der vandt, men derimod den hest, der kunne fremvise det flotteste MB program. Dog blev vinderen i denne klasse bedømt med mere moderate karakterer, der matchede kvaliteten bedre.   Sa Coeur viser en god balanceret trav i korrekt holdning, men ligner ikke en hest hvor passage og piaffe ligger lige til højrebenet. Skridten er korrekt, stor og helt klar i takten. Galoppen er ligeledes i god balance og flot form, men kunne vise mere indundergriben og smidighed i øgninger. Det første changement var smidigt og gennemsprunget, men med fejl i de efterfølgende to. Vallakken gik efter ridtet noget overraskende i front. Det var heller ikke en triumferende Eva Müller vi så hilse af.   Sa Coeur (Foto: JP-Photo.dk)     Sølvet gik til den særdeles tiltalende og meget letfodede og elegante hoppe Damon's Delorange e. Damon Hill/Rubin-Royal, der blev nydeligt fremvist af Helen Langenhanenberg. Hoppen viste meget høj gangartskvalitet og høj ridbarhed. Hun besidder en besnærende og meget aktiv bagbensmekanik i trav, der dog også momentvis kan blive en lille smule overaktiv i det højre bagben - og det kostede desværre guldet i dag. Galoppen er stor og smidig med dejlig op-ad-bakke-tendens, mens skridten var stor og smidig.   Damon's Delorange (Foto: JP-Photo.dk)     Bronzemedaljen gik til oldenburgervallakken Discovery OLH e. Dimaggio/Classiker redet af Heiner Schiergen. Parret, der måtte en tur over trøstfinalen, kom tilbage med en harmonisk og fejlfri tur. Vallakken går i sikker balance med stor skulderfrihed i alle tre gangarter. Kontakten fortil var tydeligt forbedret fra de øvrige ture og han stod gennemgående flot fortil, kun i få momenter med en anelse modstand.   Discovery OLD (Foto: JP-Photo.dk)     Kvalifikationsvinderen Doubleyou W e. Blue Hors Don Romantic/Rohdiamant havde desværre tabt pusten i finalen. Den letgående vallak kom lidt på to spor i øgningerne og mistede den klare skridttakt i den anden skridtpirouette, hvilket kostede dyrt.   Doubleyou W (Foto: JP-Photo.dk)     Spørgsmålene, der står tilbage efter dette års VM må være: Skal vi præmiere de bedste potentialeheste til fremtiden? Eller skal vi primært honorere den gode korrekte programridning? Konklusionen må være sidstnævnte at dømme efter dette års resultater. Men bliver det så reelt et mesterskab for de potentielt bedste ungheste i de respektive forbund? Hvori ligger værdien så af et sådant mesterskab? Der er ingen tvivl om at ridelighed og korrekt grunduddannelse skal honoreres og fremmes, men når mere almindelige heste opnår samme gangarts- og potentialekarakterer som kvalitetshestene udelukkende fordi de er let ridelige og går uden fejl, så knækker filmen hos denne skribent. Der må være plads til at en hest med tænding og kapacitet til på sigt at gøre sig gældende i international topsport kan lave en changementfejl eller vise momentvis spænding, hvis grundkvalitet og grundarbejdet ellers er i orden.   Se det samlede resulutat her  