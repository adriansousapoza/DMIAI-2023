Storfilm baseret på sand historie på vej til filmlærrederne
2014-05-21T22:32:10
En potentiel storfilm er på vej til filmlærrederne. En historie, om en mand der formåede at gøre sin hest til en amerikansk sensation. Filmen, der er baseret på en sand historie, filmatiseret på baggrund af en bestseller roman og castet med Morgan Freeman i hovedrollen, kan næsten kun blive et trækplaster i biograferne   Stort opsat hestefilm Hestetosser og det biografelskende publikum i al almindelighed, kan se frem til, at en ny international hestefilm er på vej til filmlærrederne. En hestefilm der må forventes at blive af en kaliber der forhåbentlig er blottet for genrens oftest temmelig banale og uskyldige islæt.   En historie, med mange af de elementer, der skal til for at skabe en storfilm. Foruden den gode historie, et universelt budskab, helstøbte karakterer, spænding og muligheden for at inddrage hele følelsesregisteret, har legenden om Beautiful Jim Key, inspireret den amerikanske filmproducent Mark Gordon, til at kaste sig over det nye filmprojekt. Sammen med Lori McCreary fra Revelations Entertainement, Cargo Entertainement's Marina Grasic og Rogers Hartmann, har de taget initiativet til det nye ambitiøse filmprojekt.   Robert Rodat, der hermed får sin debut som filminstruktør, har skrevet manuskriptet baseret på romanklassikeren 'Beautiful Jim Key' - på dansk 'Smukke Jim Key'. Han udtaler om motivet for at gå i gang med filmprojektet: "Det centrale i min vision for filmen er, at vi både ser den lyse og den mørke side. At vi har en bredt emotionelt og visuelt spektrum at spille på", udtaler instruktøren. Dette følges op af en kommentar fra McCreary: "En sjælden gang imellem, dukker der en historie op, der har den perfekte balance mellem virkelige begivenheder og universelle sandheder. En sjælden gang imellem, er der en karakter i historien, der er så velskrevet, at den fortjener Morgan Freemans tilstedeværelse. 'Smukke Jim Key' - rummer begge dele!".   Morgan Freeman i hovedrollen Som følge af historiens appel og dens helstøbte interessante karakterskikkelse i form af Dr. William Key, er det lykkedes filmteamet, at hyre Morgan Freeman til historiens hovedrolle. Filmen følger livet for showmanden William Key, der foruden at være tidligere frikøbt slave, både er krigsveteran fra den amerikanske borgerkrig, sælger af patenteret medicin, hestevisker og selvlært veterinær.   Morgan Freeman, er af de fleste biografgængere kendt fra utallige action film, hvor han har spillet både helte og skurke og som karakterskuespiller fra store underholdningsfilm, som f.eks. i den legendariske Steven King film 'En verden udenfor', hvor han spiller den fortællende langtidsfange i et fængselsdrama om en uskyldig bankmands trængsler og frihedskamp.   Gammel historie - i vor tids ånd På mange måder er der med filmen, Beautiful Jim Key', tale om en fortidig historie, med alt den karisma der hører til, men indhyllet i et tema, som også i vor tid rummer en høj grad af aktualitet. Historien har tilstrækkelige lag til, en potentiel rigtig god film, der indbefatter alvorlige og seriøse undertoner, og lægger op til alt andet end endnu et banalt hesteeventyr.   Bogen som filmmanuskriptet er bygget over, er en romanklassiker, skrevet af forfatteren Mim Eichler Rivas. Bogen er også oversat til dansk, med den direkte titel 'Smukke Jim Key'. Den kaster lys over en æra, i starten af 1900-tallet, hvor man ikke tog megen notits af, hvorledes mennesker behandlede dyr.   Som læser opmuntres man af den indsats som Dr. William Key i selskab af sin hest yder, i bestræbelserne på, at oplyse og ændre andre menneskers syn på dyr. Han baner vejen for at dyr skal tildeles rettigheder og ikke behandles som tilfældige genstande for menneskers udnyttelse, ondskab og forgodtbefindende.   Dr. William Key, træner sin hest udelukkende ved hjælp af venlige og humane teknikker og formidler hermed et vigtigt budskab til omverdenen, som bestemt var på sin plads, da Key turnerede Amerika i starten af 1900-tallet, og i selskab med sin hest, spredte deres positive og vigtige budskab.   Den sande beretning Den sande historie, er historien om en farvet mand, Dr. William Key, der sammen med sin hest 'Beautiful Jim Key', havde en mission. Manden var rigtig nok, tidligere slave, borgerkrigsveteran, sælger af patenteret medicin, selvlært dyrlæge, og hvad der i dag populært kan betegnes som en hestehvisker.   William Key, lærte sin hest at udføre en række tricks. Han markedsførte sin hest som 'verdens klogeste hest', på bl.a. markedspladser, og påstod den kunne læse, skrive og udføre alle mulige former for regnestykker med tal under 30. Det blev også hævdet, at hesten kunne citere Biblen, på steder i skrifterne, hvor ordet hest var nævnt. William Key, understregede overfor offentligheden, at han alene anvendte tålmodighed og venlighed, når han trænede sin hest - aldrig pisk eller nogen anden form for afstraffelse.   Trodser sin hudfarve Fordi William Key var sort, blev han sammen med sin hest, oprindeligt henvist til de mere tarvelige side-shows på markedspladser, omrejsende cirkus og gøglerier, hvor andre indslag og kunster udgjorde hovedattraktionerne. På et tidspunkt rekrutterede han imidlertid Albert Rogers, til sit show. Albert Rogers, var en tidligere promotor for et større amerikansk cirkus - P.T. Barnum. Sammen transformerede de Beautiful Jim Key til blive en national sensation, og makkerparret endte med at blive stjerneattraktionen i det famøse St Louis Exposition Show i 1904.   Ikon for human behandling af dyr William Key og Beautiful Jim Key, turnerede efter deres nationale gennembrud, USA tyndt I en specielt indrettet godsvogn. De opførte shows i de fleste større amerikanske byer og opførte bl.a. shows prominente steder som Madison Square Garden i New York.   Den amerikanske præsident William McKinley så Beautiful Jim Key, opføre et show i Tennessee, og erklærede: "Dette er det mest opsigtsvækkende og underholdende show jeg nogensinde har været vidne til". Præsidenten noterede sig i særdeleshed og i politisk interesse, William Keys humane træningsmetode, og udtalte efterfølgende: "Dette er et strålende eksempel på, hvad der alene kan opnås med godhed og tålmodighed". William Key demonstrerede med sin hest, og slog sig til tals for, hvad der for datiden var en næsten uhørt tanke - nemlig human og hensynsfuld behandling og omgang med dyr.   Aktuel og potentiel vigtig film Filmens aktualitet, er til trods for tidsalderen hvori historiens udspilledes, større end nogen sinde. I en tid hvor den ene dyrevelfærdsskandale, ruller ind over os efter den anden, bærer historien den dag i dag et vigtigt budskab til os alle.   Historien rummer også et potentiale der optimalt udnyttet af producenterne, gør den til et langt vigtigere og potentielt mere seriøst filmemne, end gennemsnittet af de oftest meget letbenede og ligegyldige hestefilm, der sædvanligvis favnes af genren. Dertil kommer, at det ikke er vanskeligt at forestille sig Morgan Freeman, som en empatisk og budbringende William Key, hvis karakterskuespil formentlig vil trække et langt større og bredere publikum i biografen, end det ellers er vanligt for hestefilm i biograffilmsklassen.   Lovende koncept Det bliver spændende at se, om producenterne af filmen og med Freeman i hovedrollen, evner netop at løfte filmen op til det niveau som historien rummer potentiale for. Lad os håbe, det lykkes dem, at skabe en seriøs og vigtig hestefilm, der er i stand til, at videreformidle William Keys budskaber og nå bredt ud til biografpublikummet, frem for at ende som endnu en stort opslået men reelt intetsigendeog letbenet underholdningsfilm for hestetosser.      Dr. William Key med Beautiful Jim Key