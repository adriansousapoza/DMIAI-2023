Regerende Olympisk mester alligevel til start ved OL
2016-07-25T09:16:43
Den regerende Olympiske mester i military Michael Jung var selvskrevet på det tyske hold. Hvilken hest han skulle ride var straks et større spørgsmål. Siden han i 2009 tog bronze ved EM har der ikke været afholdt et mesterskab hvor han ikke har stået på podiet. Langt de fleste af gangene også øverst. Langt de fleste af disse medaljer har han taget sammen med "das Wunderpferd" La Biosthetique-Sam FBW. Sam har gået på internationalt plan siden 2006 og har i løbet af de ti år i sporten, sammen med Michael Jung, vundet World Cup finalen, EM, VM og OL. OL vandt de sammen i 2012.  Sam er nu 16 år gammel og har vundet alt hvad der er værd at vinde, inklusive Badminton 2016. Det var derfor meningen at en af de andre heste i år skulle tage den lange vej til Rio for at forsvarre Michaels guldmedalje. Valget var faldet på den regerende europamester FischerTakinou, men et anfald af feber har sat en stopper for det. Michael har derfor valgt at Sam endnu en gang får lov at gå ved de Olympiske Lege. Med en Badminton sejr frisk i bagagen ligger endnu en sejr i et mesterskab så absolut inden for rækkevidde.  