Nye regler for vaccination   VIGTIGT
2011-07-05T11:57:27
Dansk Ride Forbund opdaterer pr. 1/1 2013 reglerne for basis-vaccination af heste, der skal starte stævner under Dansk Ride Forbund. Reglerne for basis-vaccination af heste bliver enslydende med FEI's regler. Vaccinations-strategien opdateres på baggrund af nyeste forskning omkring hestenes immunstatus ved forskellige vaccinations-strategier, hvor den nuværende strategi har vist sig ikke at være fuldt dækkende. Heste der er basis-vaccineret efter 1. januar 2005 skal være vaccineret efter følgende strategi:Basis-vaccination: To vaccinationer med 21-92 dages mellemrumBooster-vaccination: Én vaccination indenfor 6 måneder og 21 dage efter den anden basis-vaccination. Herefter skal hesten vaccineres årligt (indenfor 365 dage efter sidste vaccination). Der skal gå mindst 7 dage fra en hest er vaccineret og til den ankommer til stævne. Heste der er basis-vaccineret før 1. januar 2005, hvor de årlige re-vaccinationer er regelret fulgt, skal ikke have ny basis-vaccination, men må fortsat starte på baggrund af to basis-vaccinationer med 21-92 dages mellemrum. Overgangsordning Indtil 1/1 2013 kan hestene starte nationale stævner på baggrund af de gamle vaccinationsregler. Herefter skal alle heste, som er basis-vaccineret efter 2005, være vaccineret i henhold til de nye regler. Internationale stævner under FEI For heste der skal starte internationale stævner under FEI, gælder samme regler som beskrevet ovenfor. Reglerne er allerede gældende. Hestene skal dog også være vaccineret indenfor 6 måneder og 21 dage (halvårligt) før stævnestart. Kilde: Dansk Ride Forbund