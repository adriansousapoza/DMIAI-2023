Stretching af hesten
2013-09-20T19:28:33
Husker du udstrækning af din hest, når du har redet?   Udstrækning er lige så vigtigt for hesten, som det er for mennesker. Træning giver ømme muskler og ved at strække ud kan du afhjælpe noget af ømheden, samt træne din hests smidighed.   Skridt af i godt tempo! Udstrækningen starter allerede når du skridter af! Det er en udbredt opfattelse, at når man skridter sin hest af, skal man give den tøjlen og så skal den selv bestemme det tempo den har lyst til at gå i. For nogen heste er det ok, hvis de af sig selv er fremadgående. Men for andre heste ender det med at hesten går meget langsomt med meget korte skridt.   Det sidste er ikke ønskeligt, da afskridtningen så ikke giver fuld effekt. Afskridtning bruges til, langsomt at køle kroppen ned og få pulsen sænket efter træningen. Men samtidig bliver en del af affaldsstofferne og mælkesyren der er ophobet under træningen, arbejdet ud af musklerne. For at få pumpet mælkesyre og affaldsstoffer ud af musklerne, er det vigtigt at hesten bevæger sig i et tempo hvor den strækker benene og tager lange skridt.   Derfor er det vigtigt at du er opmærksom på om din hest går for langsomt når den skridter af. Tempoet skal være friskt uden at hesten spænder op men ikke hurtigere end at den stadig kan få pulsen ned og komme af med varmen!   I starten kan det være svært for din hest at indstille sig på at tempoet skal være højere end hvad den er vant til. Derfor er det en god ide at øge tempoet gradvist over nogen ganges træning, så hesten har mulighed for at instille sin krop på den nye form for afskridtning.   Strække ud fra sadlen Inden du hopper af hesten kan du lave forskellige strækøvelser mens du er i sadlen.   Skridt over bomme, så hesten skal strække benene og samtidig strækker sin overlinie. Det skal foregå med lang tøjle og i roligt tempo, så hesten ikke spænder op og så hesten strækker kroppen så meget den har lyst til. Har din hest svært ved at strække overlinien kan du lette dig en lille smule i sadlen, så hesten får bedre frihed til ryggen.   Hvis du har godbidder i lommen, kan du når hesten står stille, lokke den til at tage hovedet til siden og om mod dig, så den tilsidst får sin mule så tæt på sin skulder som muligt. Det giver et godt stræk i halsen og omkring skulderen i den modsatte side. Igen er det her vigtigt at øge strækket gradvist. Det er derfor ikke vigtigt at hesten fra starten af tager hovedet helt om til skulderen, men at den tilgengæld bevæger hovedet om mod dig og bliver belønnet for det. Når den har fundet ud af, at det er det du vil have den til, kan du bede den om at strække sig længere og længere før den får godbidden.   Husk altid at udføre strækkene lige mange gange på hver side af hesten.   "Gulerodsøvelser" Når du står ved siden af hesten er der rigtig mange forskellige stræk du kan lave med den.   Nogen gode - og meget almindelige stræk, er dem jeg kalder "gulerodsøvelserne." Der står du ved siden af hesten med en gulerod(eller anden godbid) i hånden. Derfra lokker du dens hoved til siden og ned langs sin krop bagud mod hoftehjørnet.   Det kan være at din hest til at starte med kun kan nå at få sit hoved bagud til omkring skulder eller midt på sadellejet. Det er helt ok og den skal gerne belønnes for det. Når hesten har fundet teknikken og bliver bedre til at strække sig, er det muligt at få den til at nå hofteknolden med mulen. Det giver et rigtig godt stræk i den modsatte side af hesten igennem hals og ryg at udføre det her stræk. Strækket udføres selvfølgelig til begge sider.   Derefter lokker du hestens hoved fremad og nedaf så den til sidst tager hovedet ind imellem forbenene. På den måde får hesten et godt stræk igennem ryggen.   Der findes mange andre strækøvelser for hestens krop og ben. Er du nysgerrig er der skrevet flere bøger om emnet og der findes mange guider på nettet. Det er også en god ide at få fx. din hestemassør til at instruere dig i hvordan du udfører de forskellige stræk korrekt.   Forebyg Udstrækning er samtidig en god måde at tjekke sin hest. Har den begyndende spændinger eller låsninger eller er uens i sin krop, kan du tage det i opløbet. Når du er vant til at strække med din hest, kan du se hvis din hest fx. begynder at værge sig mod at strække til den ene side, eller hvis den ikke kan strække så langt til den ene side, som den anden. På den måde kan du tidligt opdage hvis din hest har opbygget spændinger eller låsninger eller hvis den har en begyndende skævhed i kroppen.   Stræk - altid i varme muskler! Husk at ustrækning kun skal gøres når hesten har arbejdet og stadig er varm. Det er vigtigt at muskler og led er varmet op, så de er smidige. Ellers er der risiko for at lave skader på musklerne eller vride i et led der ikke er varmet op.   God fornøjelse!