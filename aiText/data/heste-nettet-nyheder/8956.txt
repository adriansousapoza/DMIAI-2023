Store donationer fra Dressurens Venner til landshold
2012-05-25T18:48:27
Dressurens Venner valgt at give dansk dressur en stor hjælpende hånd op mod sommerens store sportsbegivenheder. Foreningen har doneret 80.000,- kr. til en træningssamling for OL-holdet inden legene i London, og ponylandsholdet har fået 28.000,- til EM-deltagelsen i Frankrig i juli.   Styrket OL-forberedelse Det danske OL-hold får nu ekstra gode rammer for forberedelsen til OL til august. Dressurens Venner har nemlig doneret 80.000,- kr. til en træningslejr for de fire ryttere, som skal forsvare de danske farver i London. "Det er vigtigt, at de danske dressurryttere får den bedst mulige forberedelse frem mod OL, hvor bronzemedaljerne fra 2008 skal forsvares. Det vil vi gerne bidrage til, og derfor har vi valgt at dedikere støtten til en træningssamling, hvor ekvipagerne under gode forhold kan få ro til at finpudse formen, inden det går løs", siger Hans-Christian Matthiesen, bestyrelsesmedlem i Dressurens Venner.   Eliten skabes nedefra I foreningen er man fuldt klar over, at den danske dressurelite kun kan blive i verdenstoppen, hvis talentmassen styrkes og udvikles fra start. Derfor har foreningen også doneret 28.000,- til det danske ponylandshold, der skal til EM i Fontainebleau i Frankrig i juli. "Dansk dressur er i med i den absolutte top, og det er vigtigt, at vi også i årene, der kommer, kan blive der. Derfor er det vigtigt, at vi sikrer vores unge ryttere de bedste udviklingsmuligheder, og det indebærer blandt andet erfaring fra store internationale stævner. Derfor vil vi gerne give ponyrytterne en hjælpende hånd, når der skal rides for medaljer til Danmark i Frankrig", siger Hans-Christian Matthiesen. "Det er simpelthen så dejligt. EM koster mange penge, og med støtten fra Dressurens Venner kan vi koncentrere os om at få ryttere og ponyer helt klar til opgaven. Vi kan bl.a. sikre en god transport af ponyerne med ankomst i god tid, og vi kan indkvartere rytterne under ordentlige, hvor der ro til koncentration. Det er guld værd", siger Vibeke Degn Andersen, holdkaptajn for ponylandsholdet.   Når OL-holdet skal sættes Den 2. august 2012 rider de første danske ryttere på dressurbanen i London for at kæmpe for OL-medaljer til Danmark. Hvilke tre ryttere, der skal af sted til London og ride for Danmark, bliver afgjort den 6. juli 2012 efter holdkonkurrencen i Aachen. Også DM i dressur på Broholm den 1. - 3. juni bliver afgørende for rytternes chancer. Op til udtagelsen lægger landstræner Rudolf Zeilinger vægt på flere kriterier, når han skal udtage de tre landsholdsekvipager og den reservehest, der skal ride for at forsvare OL-bronzen fra 2008. Det er bl.a. ekvipagens resultater og stabilitet, samt rytter og hests individuelle potentiale, der vil ligge til grund for udtagelsen. OL-bruttotruppen i dressur består af Nathalie zu Sayn-Wittgenstein, Anne van Olst, Andreas Helgstrand, Lisbeth Seierskilde, Lone Jørgensen, Anne Troensegaard, Sidsel Johansen og Anna Kasprzak.   Om Dressurens Venner Dressurens Venner er en almennyttig forening, der ønsker at støtte dansk dressursport. Foreningens formål er at fremme en visionær udvikling af dansk dressursport med henblik på at højne kendskabet og det faglige niveau. Foreningen giver bl.a. bidrag til talentfulde ekvipager til at kunne repræsentere Danmark ved internationale stævner, og til at sikre startende ryttere ved internationale stævner en yderligere assistance i forbindelse med træning forud for stævnet.   Dressurens Venner   Danmarks Idræts-Forbunds og Team Danmarks OL-site    Nathalie zu Sayn-Wittgenstein og Digby (Arkivfoto: JP-Photo)   Kilde: DRF