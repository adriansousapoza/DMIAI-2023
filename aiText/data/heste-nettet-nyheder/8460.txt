Herpesvirus i Auning
2012-01-13T09:34:09
Gl. Estrup Rideklub er i isolation på grund af et herpesvirusudbrud i stalden. En hest er aflivet og flere heste har symptomer i form af slinger. Behandling er sat i gang, og man forventer en snarlig bedring.   Der er ingen statslige krav om isolation, og det er altså Gl. Estrup Rideklub selv, der har valgt isolationen.   Søren Kragh fra Vestdjurs Dyrlæger forklarer til Heste-Nettet her til morgen, at der givetvis er tale om en mutation af Herpes 1. Herpesvirus ligger latent i kroppen hos flere heste, ligesom det gør hos en del mennekser. Ofte vil man ikke opleve et udbrud, men en latent infektion kan dog bryde ud ved stresspåvirkning eller lignende. Dyrlægen anbefaler, at man skifter tøj og går i bad, hvis man er i kontakt med den pågældende stald, men at forholdsreglerne først og fremmest er at undgå kontakt, mens isolationen står på. "Bor man i nærheden og har en stald med meget aktivitet af heste og ryttere ind og ud, er det en idé at vaccinere, men har man bare en lille stald med tre heste, der aldrig kommer nogen steder, ville jeg som hesteejer nok overveje, om det var nødvendigt. Herpes er ikke luftbårent, og man skal altså have kontakt for at risikere smitte", siger Søren Kragh. Yderligere forklarer han, at man som regel ser, at smittede hestene kommer sig som de skal, og at slingerheden vil gå i sig selv.   Det er Søren Kraghs klare opfattelse, at rideklubben håndterer sagen yderst fornuftigt.  