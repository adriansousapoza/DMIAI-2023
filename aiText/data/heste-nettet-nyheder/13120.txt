Landsstævne og distriktsmesterskab atter klar på Skårup Overgård
2017-06-08T20:27:03
Forberedelserne til dette års Landsmilitarystævne på Skårup Overgård er godt i gang. For 33 år i træk arrangerer Kirstineholm Rideklub, i dagene 23. - 25. juni, endnu et landsmilitarystævne, og i år vil der i forbindelse med stævnet blive afholdt distriktsmesterskab for både hest og pony.   Der er som altid meget stor opbakning fra hjælpere, og udover et helt ekstraordinært hovedsponsorat fra Zibra Sport støtter mange lokale sponsorer også stadig trofast op.   "Vi føler os utroligt privilegerede, - over at have fået tilsagn fra Zibra Sport om et hovedsponsorat samt det at de live streamer under hele stævnet.", siger Jørgen Albertsen. Stævnets første aften ligger i år på Sct. Hans aften. Og det er da heller ikke første gang, at Midsommervisen er blevet sunget på Skårup Overgård i forbindelse med grillaften, hvor man hygger sig sammen, og hvor bålet bliver tændt.   "Man kan altid diskutere om tiden er ved at løbe fra afholdelse af tre-dages stævner, men så længe vi har opbakning fra rytterne", bliver vi ved, fortsætter Jørgen Albertsen. Alle interesserede er velkomne til at kigge forbi i løbet af konkurrencens tre dage, hvor det vil være muligt at se tre meget forskellige ride-discipliner, der alle kræver godt samspil og makkerskab mellem hest og rytter. Der er gratis entre.   Hele stævnet live streames med ZIBRA sport. Propositionerne til stævnet ligger på DRF Go, og sidste tilmeldingsfrist til stævnet var den 4. juni.  