VM i Trec i Segovia
2016-09-01T20:48:16
Så er startskuddet gået for Verdensmesterskaberne i Trec 2016 - hvor der for første gang nogensinde er dansk deltagelse.  De 3 ryttere der udgør det danske landshold er Malene Lindberg, Katja Berg og Lisa Kjær Andersen.   Den første dag er gået med at have hestene til den indledende dyrlægekontrol, få kontrolleret at alt udstyr er i orden og en parade gennem Segovia by, hvor mange lokale var mødt frem for at se de fine heste og ryttere.   Rytterne havde i dag også mulighed for, at gennemgå forhindringsbanen, der skal rides på lørdag. Det er i høj grad en bane i en sværhedsgrad der passer til et verdensmesterskab.   Banen er knap 2,5 kilometer lang og der er 16 forhindringer.   Allerede ved 2. forhindring kommer der en stor udfordring, i og med der skal springes ned af en banket og derefter rides under lave grene - der står i en skæv vinkel i forhold til banketten.   Et stykke efter kommer en dyb grøft der skal springes - før man rider direkte ind i slalombanen, der i dagens anledning er pyntet med flagrende plastik på alle slalompæle.   Banen indeholder også andre spændende udfordringer - som en bro der er delt i 2 og afsluttes i vand, en labyrint der er placeret på en skråning og en smal passage der ligger nærmest vinkelret på en stejl skrænt. Samt et 8-tal, hvor start af forhindringen ligger en meter efter en stor træstamme - som man selv kan vælge om man springer eller lister uden om - men man skal være i den valgte gangart når man passerer startflagene til forhindringen - som i øvrigt står øverst på en lille skrænt.   Første opgave bliver dog at komme igennem fredagens orienteringsridt, der kan være op til 40 kilometer langt, og vil foregå i det meget kuperede terræn omkring Centro Equestre de Castillo y León hvor mesterskabet afholdes.   Området i sig selv kan blive en stor udfordring, da der - i modsætning til hvad de danske ryttere er vant til - ikke er så meget bevoksning - der vil være stier rundt i området - men de landemærker vi er vant til at orientere os efter i de danske skove finder vi ikke her - og rytterne kommer nok også til at savne den skygge man finder i en skov.   Første danske rytter vil være Lisa Kjær Andersen, der skal i map room kl 7. Der vil hun have 20 minutter til at tegne et kort af fra et masterkort, og skal så straks ride til start.   Rytterne er blevet varslet om at de også vil få en forseglet kuvert med - men ved endnu ikke hvad der er i den. Derudover ved de kun at målet ikke vil være tilbage ved ridecentret, hvor hestene er opstaldet - så de skal køres retur efter den afsluttende dyrlægekontrol.