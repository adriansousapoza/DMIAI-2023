Debutant vinder Sydjysk mesterskab i military
2012-08-28T10:23:59
Tinglev Rideklub markerede sig igen med medaljer i dansk ridesport, da Johanna Gallus fra Tinglev Rideklub søndag blev vinder af Sydjysk Mesterskab i klassen CNCP80 i Sønderskov Rideklub, Aabenraa.   Johanna er bare 14 år, da hun i weekenden deltog i sit første militarystævne nogensinde. I foråret købte hun den charmerende pony Hot' n Tot, og tænkte på om terrænridning mon var noget for hende. Efter et par prøvetimer, havde hun bestemt sig for at- hun skulle prøve at starte et militarystævne, hvor rytterne skal ride dressur, ridebanespringning og terrænridning. Som sagt, så gjort.   "Det er sejt at vinde et mesterskab, specielt når det er første gang, jeg prøver at ride både dressur, ridebanespringning og terrænridning på én dag. Vejret var super og stemningen i top", udtaler Johanna, efter at hun som vinder af mesterskabet måtte en tur i vandgraven.   Ved hjemkomsten til Tinglev Rideklub markerede veninderne sejren med endnu en tur i vandbaljen, som afslutning af dagen.   Igen i Sønderskov havde Danfoss sponseret de sydjyske mesterskabsklasser, ligesom de havde gjort det tidligere i år på Mønterhøj.    Sydjysk mester 2012 i military for ponyer; Johanne Gallus på ponyen Hot 'n Tot fra Tinglev Rideklub. Her ses de efter den obligatoriske tur i vandgraven. 