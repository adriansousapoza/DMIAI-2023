Ny travderbysejr til Billund-hest
2011-08-25T19:00:03
For tre år siden vandt Magic Sisa Dansk Trav Derby på Charlottenlund Travbane. Dermed var en drøm gået i opfyldelse for såvel Billund-travtræner Gitte Madsen som den mangeårige hesteejer og forretningsmand Niels Thomsen, der bor i Flensborg. I næste weekend står et ny derby for døren på Charlottenlund Travbane, og igen er konstellationen Gitte Madsen og Niels Thomsen med i kampen om en derbytitel. Denne gang med Magic Sisa lillebror, Picasso Sisa.  »Storebror Magic råbte jeg efter blot et par starter ud som min derbyhest, og det grinede folk jo meget af. Men han drillede mig så op til sit kvalifikationsløb til derbyet, hvor jeg ikke var helt sikker på, hvor jeg havde ham formmæssigt. Det var først efter prøven og måden, han vandt på, der gjorde mig sikker på et godt derbyresultat«, fortæller Gitte Madsen.  Picasso Sisa har derimod fulgt det udstukne træningsprogram helt efter bogen, men drillede så bare i selve kvalifikationen. »Han vandt godt nok i sit kvalifikationsløb, men vi havde prøvet med nogle ændringer i de sko, som han løb med, og det faldt ikke helt godt ud. Men det retter vi til derbyet, og så er jeg superoptimistisk«, siger hun. Storebror som træningspartner Gitte Madsen beskriver sine to heste som fantastiske individer. Picasso Sisa er stadig hingst, mens Magic Sisa er blevet vallak og dermed mildere i sit sind. »Men målt på deres evner er det to meget ens heste. Og faktisk har jeg brugt storebror Magic her i foråret og sommeren til at træne og presse Picasso Sisa i den retning, som jeg mener skal til for at vinde et derby. Og det er gået rigtig godt«, siger Gitte Madsen.  Pengemæssigt har storbror Magic Sisa, som nu er blevet syv år, hidtil indløbet 1,6 millioner kroner - lillebror Picasso Sisa på fire år har godt 265.000 kroner på sin præmiekonto. Men i den kommende weekend kan Picasso Sisa således gøre sin bror kunsten efter og give træneren en ny derbysejr. »Derbysejren i 2008 kan svært beskrives. Den er kommet til min bevidsthed sådan lidt i doser. Umiddelbart da jeg stod midt i det på dagen, tænkte jeg nok mest, puha, det gik lige. Men siden har jeg jo nydt det fuldt ud. Skulle det lykkes igen at vinde derbyet, så tror jeg nok, at jeg kan tage det lidt mere roligt og faktisk nyde det. Jeg er med andre mere forberedt på, hvad der venter. Jeg håber selvfølgelig at få lov til at prøve det igen«, siger den ene af dansk travsports kun to kvindelige professionelle travtrænere. Kører ikke selv Gitte Madsen har licens til at køre travløb, men hun kører stort set aldrig væddeløb mere, og skulle Picasso Sisas ejer Niels Thomsen pludselig bede sin træner om selv at køre i derbyet, så ville hun sige pænt nej tak. »Jeg valgte for flere år siden at trække mig tilbage som kusk. Efterhånden som man kører færre og færre løb, så bliver man rusten i sin kørsel. Jeg er bestemt ikke bange for at køre travløb, men mine heste have de bedste forudsætninger«, påpeger Gitte Madsen, der har fået Birger Jørgensen til at køre hesten. Og i dansk travsport er Århuskusken en af de absolut bedste med flere tusinde sejre på sin fantastiske meritliste.