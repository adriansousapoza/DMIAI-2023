Fartfest i Sprintermesteren
2011-05-20T20:45:18
Sprintermesteren er et meget attraktivt travløb at være med i, og det har lokket et par af svensk travsports store trænerprofiler til løbet, der søndag køres på Billund Trav. Løbet er forbeholdt derbyårgangen, men nogen lokal deltagelse bliver det ikke til. Selvom der på søndag ikke er en lokal hest med i årets udgave af Sprintermesteren, så har banens direktør, Christian Hundebøll, ingen grund til at hænge med næbet. Løbet har faktisk stor markedsføringsmæssig værdi for travbanen i Billund, som bruger årets fartfest til at profilere sig. Banens direktør Christian Hundebøll siger: »Sprintermesteren er jo den ene gang om året, hvor vi reelt har mulighed for at vise udenlandske travstjerner frem, både heste og kuske. Løbet har jo gang på gang vist, at det tiltrækker sig opmærksomhed fra udlandet, og det er vel femte år i træk, at den sydsvenske træner Joakim Lövgren har en deltager med«, siger han. Det startede med Torvald Palema, som vandt Sprintermesteren i 2005 og siden gik hen og blev en af travsportens absolutte verdensstjerner med adskillige millioner kroner på sin præmiekonto. Ud over rigtig stærke heste på programmet, så understreger direktøren også, at en af verdens absolut bedste travkuske, svenske Johnny Takter, stiller til start ikke bare i Sprintermesteren, men i flere af eftermiddagens løb. Lokal derbyvinder til start Det har i år ikke været muligt for de lokale trænerkræfter i Billund at mobilisere heste, som kan være med i Sprintermesteren med 100.000 kroner til vinderen forbeholdt derbyårgangen, de fireårige heste. Det kan ikke undgå at ærgre Christian Hundebøll. »Selvfølgelig ærer det mig lidt, men omvendt må man også respektere, at det er trænernes job at varetage hestenes tav, og en lokal hest som Picasso Sisa kunne sagtens være med i Sprintermesteren. Men den var i søndags til start i Norge, så en ny start søndag ville blive for hårdt«, siger han om hesten, som er lillebror til den danske derbyvinder fra 2008, Magic Sisa, opdrættet lokalt af Bjarne Ladefoged. De allerhurtigste travheste, den såkaldte hurtigklasse, mødes i kampen om Travkongen. Det løb får netop deltagelse af Magic Sisa, som den lokale træner Gitte Madsen sender ud efter en mindre pause. »Han virker fin og frisk og noget bedre i sine blodprocenter nu. Han har gået godt i træningen i ugen op til Travkongen, men vi tester ham lige med en ny blodprøve inden på søndag for at være helt sikker«, siger banens eneste kvindelige træner. Travkongen går over sprinterdistancen, og det er ikke optimalt for Magic Sisa, men træneren vil gerne vise sin hest frem for det lokale publikum. »Jeg ser Travkongen som en slags opvarmning frem mod, at han senere på sæsonen skal forsvare sit danske mesterskab på Charlottenlund Travbane«, siger Gitte Madsen. I fjor vandt den senere derbyvinder Okay Bee Sprintermesteren i næsthurtigste tid nogensinde. Hvad skal der iflg. banens direktør til for, at banen på søndag får en sand fartfest i Sprintermesteren? »Der skal være en ekvipage, som de første 7-800 meter sætter topfart på løbet, og jeg ser faktisk gode muligheder for, at der bliver sat banerekord. Hurtigløbet tæller også ret så skrappe heste«, siger han. Teit Rasmussen, Hestesporten Medier 