Sejr til Hans Peter Minderhoud og I.P.S. Tango
2011-10-23T19:46:27
I dagens Reem Acra FEI World Cup Kür tog Hans Peter Minderhoud revanche for gårdagens 3. plads, der ikke passede ham helt.  Det hele klappede i dag for hollandske Hans Peter Minderhoud og KWPN avlshingsten I.P.S. Tango e. Jazz/ Contango, hvilket udløste en sikker sejr med 79,30 %.  I går havde flere af rytterne problemer med lysindfald gennem gardinet for indgangen, hvilket man i dag havde taget hånd om. Hans Peder Minderhoud udtalte til det efterfølgende pressemøde, at dette tiltag havde betydet, at Tango ikke lod sig distrahere i dagens ridt.   Helen Langehanenberg indtog med den natsorte tyske oldenburgerhoppe Responsible andenpladsen med 78,30 %. Helen fortæller, at hun er yderst tilfreds med sine to andenpladser ved dette World Cup-stævne. Hun vil nu give Responsible lidt fri, og gøre hendes anden top-hest Damon Hill klar til de kommende stævner.  Svenske Tinne Vilhelmsson Silfvén og Don Auriello, som vandt Grand Prix-klassen i går, blev i dag placeret på tredjepladsen. Tinne Silfvén udtalte, at hun var meget tilfreds med tredjepladsen og understreger at Don Auriello kun er 9 år gammel, og at dette er hestens første år, den går Grand Prix-klasser. Næste stævne bliver for deres vedkommende World Cup i Stockholm, hvorefter de tager to måneder til Florida og træner vinteren over.   Sidsel Johansen på DV-hesten Schianto e. Gribaldi/ Schwadroneur blev bedste dansker i dagens World Cup med 71,675 %, hvilket rakte til en 9. plads.