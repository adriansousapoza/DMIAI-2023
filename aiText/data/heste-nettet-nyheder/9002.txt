Ny tophingst til Schou
2012-06-05T17:01:17
Andreas Schou kan i denne uge fremvise et helt nyt og spændede samarbejde ved DM-stævnet på hjemmebane i Sommersted.  Familien Hallundbæk har netop købt halvdelen af den internationalt succesrige springhingst Untouchable fra den kendte hestehandler og stævnearrangør, hollandske Jan Tops som herefter stadig ejer 50%. Hingsten som ankom til Tågerup i Sommersted i går, skal i den næste tid fortsætte sin internationale karriere under Andreas Schou, som udtaler til Heste-Nettet.dk, at han forventer at starte hingsten ved DM-stævnet på hjemmebanen i Sommersted og ved Global Champions Tour-stævnet i Monte Carlo i slutningen af juni.  Den hollandsk fødte hingst Untouchable har i en alder af 11 år flere internationale topresultater på sit CV. Under tyske Daniel Deusser har hingsten bl.a. været placeret i Grand Prix-klasserne ved internationale stævner i Paris, Neeroeteren, Villach, La Coruña, Helsinki (World Cup), Rio de Jainero, Valkenswaard og Zürich.  Untouchable (KWPN e. Hors la Loi II/Heartbreaker/Carthago) har også allerede gjort sig bemærket i avlen, bl.a. ved at stille den dyreste springhingst i Westfalen i 2009 med Untouched (ua. Cantate Touch e. Capitol I/Caletto II) der udover at imponere hele verdens fagpresse med sin imponerende løsspringning, gik over auktionen for prisrekorden 300.000 Euro, ca. 2,25 mio. danske kroner.   Andreas Schou oplyser endvidere, at han forventer at Untouchable kan stå de danske avlere til rådighed via fersk sæd på hingstestationen Schou & Skouboe allerede i år efter hans hjemkomst fra stævnet i Monte Carlo. Andreas fortæller også, at det er planen at hans tidligere tophest Agenda (DV e. A'Khan Z/Blue Hors Agent) forventes ifolet med hingsten. Et embryo fra Agenda med hingsten Cannavaros (Holst. e. Cassini I/Contender) som faderen er allerede lagt i en rugehoppe.