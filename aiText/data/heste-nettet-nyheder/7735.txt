Martinsen mister Al Cantino
2011-05-23T16:26:23
Den danske landsholdsrytter og tidligere Danmarksmester Emilie Martinsen mistede lørdag en af hendes topheste, den 13-årige hingst VDL Al Cantino. Et slemt tilfælde af lyskebrok ramte i løbet af ugen hingsten og han blev hurtigt transporteret til en klinik, hvor der blev opereret på ham. I første omgang så det ud til, at Al Cantino havde klaret strabadserne, men senere viste det sig, at tarmen havde taget så meget skade, at det ikke længere var sandsynligt, at han kunne reddes. Lørdag formiddag tog Emilie beslutningen at lade hingsten aflive og spare for ham for yderligere lidelse. Al Cantino (KWPN e. Ahorn/Landgraf I/Cantus) blev indkøbt i 2009 som en lovende tilføjelse til det i forvejen stærke team af topheste i Emilies stald. I løbet af vinteren blev ekvipagens samarbejde styrket ved deltagelse i stævnerne i Wellington, Florida og partnerskabet stod overfor sit umiddelbare højdepunkt med deltagelse i den kommende superliga nationsspringning i Rom.  Al Cantino som dog aldrig har været benyttet i avlen, mens Emilie Martinsen ejede den, har inden købet virket i flere europæiske forbund og den tyske hingsteholder Paul Schockemöhle skulle endnu være i besiddelse af frostsæd fra hingsten. Emilie Martinsen trodser sorgen over tabet af hingsten og har i skrivende stund næsen rettet mod Rom, hvor hun i stedet medbringer sig hingsten Caballero (Westf. e. Champion du Lys/Acord II) og hoppen Carisma (SWB e. Cardento/Maraton). Heste-Nettet.dk's nyhed om købet af Al Cantino i 2009.