Staldmiljøet om vinteren
2013-01-24T22:23:09
I vintersæsonen tilbringer hestene ofte flere timer på stald, og kvaliteten af staldmiljøet bliver afgørende for, om vinterperioden passerer uden at der er heste i stalden der oplever luftvejsgener.  Gennem de kolde vintermåneder tilbringer mange heste og ponyer typisk flere timer på stald end på andre årstider på grund af våde og glatte omstændigheder og få lyse timer. Mange heste står på mere dybdestrøelse i vinterperioden, bl.a. for at bibeholde varmen i stalden, og bokse muges ofte ikke så grundigt i bund som på andre årstider. Ammoniakbyrden i stalden kan derfor blive forøget, ligesom kvaliteten på opmagasineret hø er dalende hen over vintermånederne.  Under disse begrænsede omstændigheder er det vigtigt at overveje om hestens eller ponyens luftveje herved bliver belastet. Har den tidligere lidt af luftvejsgener i form af hoste, vira, infektioner eller andre former for luftvejs-irritationer, er den disponeret for at reagere på et dårligt staldmiljø, ligesom ikke tidligere angrebne heste kan udvikle luftvejsgener. Sker det, er det vigtigt at sætte ind øjeblikkeligt med korrekt dyrlægetilsyn og behandling, og hesten skal tages ud af arbejde imens. Men som altid er forebyggelse bedre end helbredelse, og der er rigtig mange ting der kan gøres for at opnå et bedre staldmiljø:     Ventilation i stalden. Sørg for at der er god ventilation i stalden. Luk den evt. af i dagtimerne for at holde på varmen, men åben døre og vinduer når hestene kommer på stald - de afgiver varme, og kan sagtens holde en fornuftig temperatur, hvis stalden er isoleret.  Kontroller strøelse og foder. Er halmen af dårlig kvalitet, hænger flagerne sammen, er sorte eller lugter det muggent, så kasser det. Støver høet, er det fyldt med svampesporer. Kasser det der støver, og vand resten i min. 12 timer før det anvendes. Havre der ikke er godt renset, og andet foder der støver, kan ligeledes forårsage luftvejsgener. Overvej at give mash, opblødte roepiller, eller kvalitetsfoder, der indeholder olie og som kan binde evt. partikler.  Hold en god bokshygiejne. Selvom der anvendes dybdestrøelse, er det vigtigt at fjerne klatter og de værste våde pletter. Strø godt ovenpå den eksisterende madras, så ammoniakken bindes og der lukkes af for lugtgener. Overvej evt. anden strøelse, der har stor sugeevne, som ikke indeholder støvpartikler og som binder ammoniakken  Hold stalden ren. Spindelvæv, smulder fra høloft der ligger over stalden, støv på spær m.v., kan samle på rigtig mange svampesporer og partikler, der ikke er gode for hestens luftveje.    Selvom det ikke er muligt at følge alle råd, er det vigtigt at huske, at for hvert tiltag du udfører, forbedrer du staldmiljøet for din hest.  JP-Photo.dk