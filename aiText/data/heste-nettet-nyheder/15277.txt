Smitsom herpesvirus breder sig nu i Danmark   VIGTIGT
2023-02-26T02:20:37
Dansk Rideforbund meddeler at EHV-1 herpesvirussen atter er i Danmark, og opfordrer alle, som har med heste at gøre, til at være forsigtige og opmærksomme på eventuelle sygdomstegn. Alle opfordres til at holde øje med deres heste og blive hjemme ved mistanke om, at den ikke er frisk - også selvom den ikke har feber.   Virussen er nu konstateret i en stald på Sjælland, hvor flere heste har måttet aflives. Forinden er der set udbrud i forbindelse med ridestævner i bl.a. Belgien og Spanien.      Herpesvirus-infektion bør altid tages alvorligt. Infektionen har en inkubationstid på mellem to og 10 dage, og der findes tre forskellige typer: EHV-1, EHV-3 og EHV-4. Du kan læse mere om EHV-virus skrevet af Den Danske Dyrlægeforening her.   I Dansk Ride Forbunds Fællesbestemmelser punkt 22.5 kan du læse om smitsom sygdom og karantæne. Hvis du er i tvivl eller har spørgsmål, er du altid velkommen til at kontakte DRF.   For at mindske risiciene for smitte kan du gøre følgende: Rør kun din egen hest, og del ikke udstyr med andre. Lad ikke hesten snuse til andre heste. Vask hænder ofte. Skift tøj og sko hvis du skal besøge andre stalde. Vaccinér evt. hesten mod herpesvirus.   Er din stald ramt af herpesvirus, eller mistænker du, at din hest ikke er frisk, bør du gøre følgende: Luk stalden ned, tilkald dyrlæge og isoler den/de syge heste fra de raske. Informér dine omgivelser om sygdommen, så alle kan tage sine forholdsregler. Forsøg at skaffe seler til hestene i tilfælde af at det bliver nødvendigt. Bliv hjemme fra stævner, andre stalde og lignende. Efter karantænen ophører, bør du vaske hele stalden ned. For at mindske smitten og komme sygdommen til livs hurtigst muligt er det vigtigt at overholde en evt. karantæne. Hvis du eller andre har en mistanke om, at en eller flere heste i jeres stald er syge, bør man altid blive hjemme fra f.eks. stævne, træning og lignende og tilkalde dyrlægen hurtigst muligt. Kilde: Dansk Ride Forbund