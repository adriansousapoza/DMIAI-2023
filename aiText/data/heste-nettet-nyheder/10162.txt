Positiv og negativ forstærkning
2013-10-04T19:27:42
Hvordan bruger jeg positiv og negativ forstærkning?   Alle heste indlærer ud fra de samme indlæringspsykologiske begreber om forstærkning og straf!   Forstærkning er en meget effektiv træningsform, hvor du arbejder med hestens motivation og træner igennem belønning fremfor straf.   Modsætningen til forstærkning er straf. Straf er effektivt når du har en adfærd du vil have fjernet. Når du straffer din hest for noget du ikke ønsker den skal gøre, giver du den et signal om at denne her adfærd skal du ikke gentage. MEN den får samtidig ikke stillet et alternativ i sigte!   Dvs. Når din hest gør noget forkert og du straffer den, så hesten lærer at den udviste adfærd ikke er ønsket, men den får samtidig ikke at vide hvad den kan gøre i stedet! Det kan være et problem hvis hesten udfører den dårlige adfærd for at få afløb for stress eller pres den ikke kan overskue. I så fald risikere du at hesten istedet vælger en endnu mere uhensigstmæssig måde at få afløb for sin stress, da den ikke kan få afløb på den måde som den plejer! Derfor anbefaler jeg ikke at man arbejder med straf som løsning på fx. adfærdsproblemer.   Der imod er det en god ide at arbejde med motivation og forstærkning. Her giver du nemlig din hest det alternativ som den ikke får tilbudt ved at blive straffet. Dermed viser din hest hvad du gerne vil have, istedet for det du ikke vil have! Dette er meget mere motiverende for din hest at arbejde med.   Indefor forstærkning kan du arbejde med positiv- og negativ forstærkning.   Positiv forstærkning Når man arbejder med positiv forstærkning, belønner man sin hest når den har gjort noget rigtigt. Det bliver brugt rigtig meget i tricktræning med godbidder, hvor hesten får en godbid når den har udført en øvelse rigtigt. Belønningen kan også bestå af at blive nusset eller noget andet som hesten synes godt om.   Positiv forstækning er også meget effektivt at bruge i fx. trailertræning eller andre situationer hvor hesten skal vænnes til noget den umiddelbart ikke synes om, fordi positiv forstærkning handler om at tilføre noget rart, forstærke ønsket adfærd og ignorere det der ikke er ønsket.   Et eksempel på positiv forstærkning: Har du en hest der er bange for en lyd eller en ting kan du bruge positiv forstærkning til at lære den at associere det med noget godt istedet for noget dårligt. Hvis det fx. er en spand din hest er bange for, stiller spanden så langt væk at hesten kan forholde sig roligt til den. Så roser du hesten for at være rolig og afslappet. Derefter beder ud hesten om at flytte sig et skridt nærmere spanden, eller får en til at rykke spanden nærmere hesten. Når hesten igen er rolig og afslappet roser du igen med godbidder, nus eller noget andet din hest er glad for. Dette gentager du indtil hesten er kommet så tæt på spanden at den kan snuse til den og røre den. Når hesten er lige foran spanden roser du den for alt kontakt den tager til spanden. Hvis den kigger på den, snuser til den eller rører ved den. Til sidst kan du putte godbidder ned i den så hesten til sidst spiser af den.   Hvis det tager lang tid at nå til spanden, er det en god ide at holde pauser, hvor du tager hesten helt væk fra spanden. Efter pausen starter du op igen som før og muligvis kan du starte med mindre afstand denne gang.   Negativ forstærkning Ved Negativ forstærkning arbejder man også med belønning, men ikke på samme måde som ved positiv forstærkning hvor belønningen er udelukkende en behagelig ting, fx godbidder, nus osv.   Negativ forstærkning fungerer ved, at du lægger et pres på din hest indtil den udfører en ønsket handling. Lige idet den gør det rigtige, fjerner du presset - og det er hestens belønning. Det er derfor utrolig vigtigt, at presset bliver fjernet præcis når den ønskede handling sker. Er timingen ikke præcis vil hesten blive belønnet for noget forkert, eller ikke forstå at der var en belønning!   Et eksempel på negativ forstærkning: Du vil lære din hest at gå frem for benene når du rider. Du lægger pres på hestens sider med schenklerne og slipper så snart hesten tager et skridt fremad. Hestens belønning er i dette tilfælde at presset fra benene bliver fjernet. Negativ og positiv forstærkning kan kombineres således at du efter at fjerne presset ved den negative forstærkning (belønning) giver hesten en godbid og derfor forstærker den yderligere med noget positivt og dejligt, for den udførte handling.   Find hestens motivation Det er en god ide at indtænke, hvordan du bedst muligt kan motivere hesten til at udføre en øvelse. Motivation kan være at få en godbid. Men det kan også være at noget bliver lettere for hesten. Vil du fx træne at træk i tøjlen betyder at hesten skal gå ned i fart kan det fx være en god ide at træne det fra trav til skridt i stedet for at træne det fra hurtig skridt til langsom skridt. For det første giver det en lettere forståelse for hesten at den kan gå mere ned i fart, og for det andet er det meget motiverende for hesten at gå fra trav til skridt frem for at gå kortere tempo i skridt som muligvis er sværere for hesten.   Når vi vil arbejde med vores hest og indlære øvelser, skal vi igen tage hensyn til den enkelte hest. Det er forskelligt hvordan heste indlærer bedst. Nogen heste er meget motiveret for foder, andre synes ikke at det er interessant og for nogen bliver det en stressfaktor da de så har svært ved at holde fokus på andet end godbidden. Det skal dog indskydes at det er en færdighed der kan indlæres igennem træning for den hest der til start stresser over godbidder, så fortvivl ikke hvis du har en hest der umiddelbart mister fokus når der er godbidder i farvandet.   Andre heste reagerer hurtigt og fint på pres og negativ forstærkning, og nogen tolererer pres i så høj grad at det kan være svært at lægge presset rigtigt og det nemt bliver til tovtrækkeri i stedet.   Derfor er det vigtigt at du finder ud af hvordan du bedst arbejder med netop din hest!   God fornøjelse!