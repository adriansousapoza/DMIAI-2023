Skal min hest have ormekur?
2013-09-13T11:08:08
Efteråret er det tidspunkt på året, hvor der er størst koncentration af orm i hestene. Ormene optages med græsset, som mange heste har nydt godt af hele sommeren. Derfor er efteråret et rigtig godt tidspunkt at tjekke- og behandle sin hest for orm.   Unge heste op til 3 år er specielt modtagelige for orm. Derfor kan alle heste op til 3 års alderen behandles uden gødningsprøver. Det anbefales dog, at man får foretaget analyser før behandling, så man ved, hvordan smittetrykket er hos unghestene og hvilken slags orm der er dominerende. Dette er vigtigt for at give unghesten den rigtige ormekur.   Resistens Lovgivningen siger, at heste over 3 år, kun skal behandles for orm, når de har behov for det! Behovet for ormekur bliver bestemt ud fra en gødningsprøve som du indlevere hos din dyrlæge. Behandling uden grund, fører til udvikling af resistens hos ormene. Der er ikke udsigt til udvikling af nye ormemidler og virkemåder i den nærmeste fremtid! Derfor er det vigtigt at minimere resistensudviklingen i de midler vi har på markedet.   Der er allerede nu udbredt resistens overfor midler med Ivermectin og Moxidectin hos spolorm og omvendt med i midler med Fenbendazol mod almindelige strongylider.   Samtidig har hesten gavn gavn af en lav ormebelastning, der gør dens immunforsvar i stand til bedre at modstå ormene.   Virker ormemidlet på min hest? Der er kun en måde at finde ud af om et ormemiddel virker på din hest og det er ved en kontrolgødningsprøve 14 dage efter indgivelse af ormekur.   Hvad siger loven? Det er et lovkrav at din dyrlæge, for at kunne udlevere ormekur, har kendskab til din hest eller besætning. Dvs. det er din egen dyrlæge, eller den der kommer i stalden der kan ordinere ormekur.  Dyrlægen kan ordinere ormekur, uden gødningsprøve, hvis din hest er under 3 år eller dyrlægen vurdere at din hest har orm. Ellers skal du indlevere gødningsprøve.  Der ud over, skal du som hesteejer eller besætningsansvarlig, skrive under på at have modtaget receptpligtig medicin (som ormekur er!) samt at have fået en skriftlig instruktion fra dyrlægen i indgivelsen af lægemidlet!!  Husk! For at du selv må give din hest ormekur skal hesten være udelukket fra konsum ved chipmærkning af dyrlægen. Eller du skal have bestået et af Fødevarestyrelsen godkendt kursus om medicinindgivelse til produktionsdyr.   Blodorm: Den selektive terapi (kun behandling af heste med orm - påvist ved alm. gødningsprøve) har vist sig, at give netop blodormen større spillerum end ønskeligt. Antallet af hestehold, som er smittet med blodorm er steget fra ca. 15 % til nu 79 %. Derfor er der nye anbefalinger om mere konsekvent behandling mod blodorm hver efteråret.   Blodormen er uønsket hos din hest, fordi den under sin udviklingscyklus i hesten, forlader tarmen for at sætte sig i de blodkar, der fører blod til tarmen. Herved kan der udvikles en blodprop i blodkarret. Blodproppen kan bevirke, at der ikke kommer blod til et område af tarmen, som derved får koldbrand. Sådan tilstand er meget alvorlig og kan ende med dødelig udgang for hesten.   Den test der pt. findes, for påvisning af blodorm, har vist sig at være upræcis. Der er derfor en risiko for, at din hest kan have blodorm selvom den er testet negativ for samme. Det er derfor vigtigt at behandle konsekvent mod blodorm med et fast interval i samråd med din dyrlæge.   Bændelorm De seneste år er der kommet mere og mere fokus på bændelorms betydning for hestens velbefindende. Den nyeste forskning viser, at bændelorm kan medfører sygdom, som under uheldige omstændigheder kan være alvorlig for hesten. Hovedparten af heste med bændelorm har dog ingen symptomer. Hesten udvikler en vis immunitet overfor bændelorm og typisk vil det være de yngre heste, der har den højeste forekomst, da ældre heste bliver mere modstandsdygtige.  Kliniske symptomer på bændelorm kan være vægttab, utrivelighed, gentagne koliktilfælde eller nedsat præstation, hvis årsag umiddelbart ikke kan fastslås. Hvad kan jeg gøre selv? Jo tættere hestene går sammen på folden og jo mindre græsmængden er, jo større risiko er der for en opformering af ormebyrden.   Ved at lade græsmarken ligge tør 3-4 uger inden en ny afgræsningsperiode begynder eller ved konsekvent at fjerne al gødning fra marken, kan du begrænse ormebyrden betragteligt.   Men det er stadig vigtigt at tage gødningsprøver, for at finde de heste der udskiller mange orm i gennem gødningen og få dem behandlet. Det vil nemlig også være de heste der bidrager med mange orm til folden!  