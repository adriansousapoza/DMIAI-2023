DRF-mesterskab for Children i springning
2011-02-04T11:15:01
Dansk Ride Forbund indfører et DRF-mesterskab for Children i springning. Mesterskabet er åbent for 12 til 14-årige springryttere på heste og har bl.a. til formål at give rytterne en blødere overgang fra pony til hest. Det første DRF-mesterskab for Children afvikles hos Schou og Skouboe i Sommersted sammen med DM i springning for seniorer og DRF-mesterskaberne for junior- og ungryttere. Historie - springning for Children Oprindeligt blev mesterskabet for Children indført for at udvikle talentfulde ryttere i de lande, hvor konkurrenceridning på pony ingen tradition har eller hvor ponyridning var svært at etablere. Siden 2006 har der været afholdt europamesterskaber på egne heste, og der afvikles også et verdensmesterskab på lånte heste, hvor danske Tia Maria Kjærsfeldt deltager i år. Formålet med det nye mesterskab Det nye mesterskab har til formål at lave en blødere overgang fra pony til hest, samtidig med at mindske risikoen for at "tabe" rytterne, som skal gå fra pony til hest. Det er velkendt, at et sent skift fra pony til hest kan give gode ponyresultater, men også et dyk i udviklingen i begyndelsen af karrieren til hest. Children-klasser sikrer en tidligere fokus på hest og dermed mere fokus på tiden som juniorrytter, der er meget kort (17-18 år). Endvidere bliver en del børn hurtigt for høje til at ride pony, og de får så muligheden for at udvikle deres talent på heste i stedet. Generelt om mesterskabet DRF-mesterskabet for Children i springning 2011 vil blive afviklet hos Schou og Skouboe. Bestemmelserne for mesterskabet er under udarbejdelse, men vil være at finde på www.rideforbund.dk fra medio februar.