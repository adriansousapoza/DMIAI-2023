Tyskerne sprang sig til topplaceringer
2011-04-29T11:57:04
Rolex World Cup i spring, der ligesom dressur-, køre- og voltigeringsfinalerne afvikles i Leipzig i denne weekend, byder på nogle af verdenselitens topnavne. Ved den første runde fredag var det tyskerne der på hjemmebane markerede sig, det gjorde de ved at besætte første-, anden- og tredjepladsen i den første kvalifikation til finalen der rides søndag. Marco Kutscher og den 15-årige Cash e.Carthago/Lavall II red sig ind på en førsteplads i klassen, der blev afviklet som en tidsspringning. Marco Kutscher vandt klassen foran et felt på 43 ryttere i tiden 63.55 sekunder, skarpt forfulgt af landsmanden Marcus Ehning der med tiden 63.79 sekunder red sig ind på andenpladsen. Marcus rider den 12-årige hoppe Sabrina e.Sandro Boy/Landadel. Med 64.03 sekunder indtog den 37-årige tysker Chrstian Ahlmann tredjepladsen. Christian rider hesten Taloubet Z e.Galoubet A/Polydor. Christian vandt i 2010 World Cup-kvalifikationen i Oslo og Helsinki. 