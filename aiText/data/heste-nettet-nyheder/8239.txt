Passioneret travmand og lysmager
2011-11-18T10:13:53
Når det lokale håb Rolex Boy starter på Skive Trav på søndag, giver det ejer Geert Olesen et sug i maven.   Nerverne bliver med garanti spændt til bristepunktet, når startvognen på Skive Trav søndag eftermiddag sætter sig i bevægelse for at lede de ni deltagende ekvipager på vej i dagens hovedbegivenhed. 310.000 kroner skal fordeles over de godt og vel to og en halv omgang. Men for ejeren af Rolex Boy, lokale Geert Olesen, er pengene for en gang skyld ikke det vigtigste. På trods af succes som hesteejer, er Geert Olesen nok af de fleste bedre kendt som grundlægger af virksomheden Diana Lys. Projektet Diana Lys begyndte for over 40 år siden, og siden er det kun gået fremad. På trods af at Geert Olesen selv gik på pension for to år siden, lever virksomheden stadig i bedste velgående takket være Geerts sønner, der overtog virksomheden og nu driver de tre fabrikker, heraf en i Letland. Selvom Geert ikke er en lige så rutineret hesteejer som han er forretningsmand, har han allerede opnået pæn succes på landets væddeløbsovaler. »Jeg tror det er 12 år siden, at jeg købte mig ind i min første travhest. Det var en anpartsstald, hvor vi var fem om at eje hesten, men siden har jeg sammen med min hustru Connie haft en del heste. Blandt andre har vi haft hoppen One Winner, som vi har haft meget glæde af.« beretter Geert Olesen. Netop One Winner har været med til at give ham hans hidtil største sejr som hesteejer, da hun vandt Billund Travbanes hoppesprint og ved den lejlighed satte nogle af landets bedste fireårige hopper til vægs. Den største dag »Det er nok den største dag jeg har haft som hesteejer. Ikke nok med at One Winner vandt, så vandt en af vores andre heste, One Way Hedebo, også på samme dag. Så føltes turen fra Billund og hjem til Hald ikke er særligt lang,« fortæller den passionerede hesteejer med glød i stemmen. Men selvom sådan et par sejre selvfølgelig også fører et par gode præmiesække med sig, er det tydeligt at det ikke er pengene der er det vigtige for hesteejeren fra Hald. »Det er suget i maven når de starter, der gør at jeg godt kan lide travheste, og ikke håbet om at få en økonomisk gevinst« fortæller Geert Olesen.   Ingen forstand på heste Man kunne fristes til at tro at Geert Olesen som hesteejer ved mere end de fleste om de langbenede dyr, men sådan forholder det sig ikke. »Jeg har aldrig prøvet at køre en travhest og kommer nok heller aldrig til det, og jeg har som sådan ingen egentlig forstand på heste, men for mig er det egentligt ligegyldigt. Jeg får ligeså meget ud af at se hestene i løb og se dem træne« fortæller Olesen om forholdet til sine heste, der til dagligt bliver passet og plejet af de Skive-baserede trænere Peter Rasmussen og Bent Svendsen, der blandt andre har ansvaret for Rolex Boy.