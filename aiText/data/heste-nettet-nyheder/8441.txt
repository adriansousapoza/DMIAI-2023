Linnea og Extens igen GP-placerede
2012-01-08T22:45:40
Danske ryttere er traditionen tro valfartet til det internationale stævne i tyske Neustadt-Dosse. Lars Bak Andersen, Tina og Charlotte Lund, Sashia Astrup Jensen, Søren Nørgaard Pedersen, Monica Bugge-Skibsted og Linnea Ericsson havde alle taget turen til Neustadt-Dosse.   Linnea Ericsson red sig i eftermiddags til endnu en flot Grand Prix-placering på den danskavlede Damgårdens Extens (DV e. Crelido/Aleksander/Wahnfried opdrættet af Elsebeth Jepsen & Peter Johansen). Med en fejlfri omspringning i tiden 36,22 besatte Linnea og Extens 6. pladsen i den tostjernede Grand Prix.  Tyske Holger Wulschner vandt klassen på den 12-årige hingst Little Liberty (OLD e. Lord Liberty/Don Carlos) der red omspringningen i 34,50 sekunder. Carsten-Otto Nagel og Cazaro (Holst. e. Chambertin/Athlet Z) red sig til 2. pladsen foran Janne-Friederike Meyer på Holiday by Solitour (Holst. e. Contendro I/Cascavelle). Søren Nørgaard Pedersen og Tailormade Esperanza de Rebel (Holst. e. Rebel Z I/Corofino I) sluttede på 18. pladsen som næstbedste dansker med 4 fejl i hovedrunden.   Linnea havde vind i sejlene ved stævnet i Neustadt-Dosse og det blev til flere flotte placeringer. Med Ecuador (Hann. e. Escudo I/For Pleasure) blev det til en 10. plads i dagens youngster-finale for de 8-års heste. Charlotte Lund og Janosch (Holst. e. Askari/Landgraf I) sluttede lige uden for placeringerne som nummer 14 foran Tina Lund og Jackson Hole (SWB e. Quite Easy I/Robin Z I). Tina Lund red også den 8-årige danskkårede hingst Clearwater S (Holst. e. Coronado I/Caretino opdrættet af Flemming Schultz) i klassen på hvem hun havde et enkelt nedslag og sluttede som nr. 19.   I lørdagens 1,50m klasse blev det til en 9. plads til Søren Nørgaard Pedersen og Tailormade Esperanza de Rebel. Lars Bak Andersen og den danskkårede Coulthard (Holst. e. Colman/Barnaul XX) red sig til 12. pladsen i klassen. Den danskavlede Landlysts Sundance Kid (Holst. e. Locato/Caletto I opdrætter Peter Hoeck) sluttede på 6. pladsen under irske Shane Carey. Klassen blev vundet af tyske Mario Stevens på Corlanda OLD (Old. e. Cordalmé Z/Landcapitol).   Monica Bugge Skibsted og Contino (Old. e. Continue/Landadel) sejrede fredag i den 1,40m store Gold Amateur-Tour.   Sashia Astrup Jensen red Tailormade Anna Chacca (OS e. Chacco-Blue/Andiamo Z) ind på 9. pladsen i torsdagens første youngster tour for 7-årige heste.   Alle stævnets resultater kan ses i dette link