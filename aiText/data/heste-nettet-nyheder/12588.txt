Varsling af helikopteroverflyvninger i Jylland
2016-11-28T10:50:56
På vegne af Styrelsen for Vand og Naturforvaltning (SVANA) udfører SkyTEM Surveys ApS i november og december 2016 geofysiske opmålinger fra luften for at undersøge grundvandsmagasinerne og deres beskyttelse i fem udvalgte områder i Jylland.   Målingerne udføres fra en helikopter, der flyver med en hastighed på cirka 80 kilometer i timen. Helikopteren flyver i cirka 60 meters højde over terrænet, og ca. 30 m under helikopteren er der ophængt måleudstyr. Helikopteren flyver langs linier med en indbyrdes afstand på cirka 150 meter, og hver linie forventes kun overfløjet én gang. Så vidt muligt vil bygninger, mennesker og husdyr ikke blive overfløjet. De hidtidige erfaringer viser, at flyvningen kun i meget begrænset omfang medfører gener for lodsejere og deres dyr. Hvis De alligevel mener, at overflyvning kan være et problem, bedes De kontakte Jesper Hannibalsen eller Simon Makwarth ved SVANA på telefon 72 54 20 00. Den præcise tid og startdato er bl.a. afhængig af vejret, og hvorledes forudgående projekter forløber, og vil derfor variere. Undersøgelserne er adviseret ved annoncer i hustandsomdelte aviser. Kortlægningsområderne fremgår desuden af kortene.         