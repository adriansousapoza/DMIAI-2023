Islandsheste stævne på Hedeland
2013-09-02T13:23:30
Den kommende weekend 7. + 8. september 2013 afholder Lokalklubben Geysir åbent klubstævne på stævnebanen i Hedeland, Stærkendevej 226A, 2640 Hedehusene. Stævnet er i år et åbent stævne og således ikke kun et klubstævne, og man har valgt fra stævneudvalgets side at flytte stævnet fra egne klubbaner til anlægget i Hedeland, for bedre at kunne rumme de op mod 70 startende heste og ryttere men også fordi baneanlægget i Hedeland giver optimale betingelser for hestene i de svære tølt og fire-gangs klasser, da klubbens eget baneanlæg er for småt til den hurtige frie tølt i de svære klasser. Der er mange tilmeldte og klubbens stævneudvalg glæder sig til at se alle heste og ryttere til de indledende klasser lørdag og til den store finaledag søndag. Geysirs egne medlemmer, som deltager i stævnet, har mulighed for at vinde titlen som årets Geysir Master i de discipliner de er tilmeldt i, da der selvfølgelig gives rosetter til de 3 bedst placerede, men det KUN er Geysirs egne medlemmer som kan vinde titlen samt de flotte plaketter det udløser.   Der vil være et cafeteria på pladsen, så lad madpakken blive hjemme og vær dermed også med til at støtte klubben på den måde.   Dommerne som skal dømme de deltagende ryttere og heste er: Charlotte Helsø Thor Hansen Stine Nielsen Annette Kaas Trille Kjeldsen   Nærmere tidsplan og lister over hvornår de enkelte klasser afvikles kommer som en særskilt nyhed her på Heste-Nettet, så snart arrangøren har dem klar. Men stævnet afvikles begge dage fra 9.00-ca. 17.00.   Vel mødt på Hedeland til ét af årets sidste stævner med islandske heste.   Foto: Henriette B W Andersen