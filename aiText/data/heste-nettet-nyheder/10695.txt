Foreningen Vestjysk Hestevelfærd nærmer sig 1 års fødselsdag og 100 sager - hør her om en af sagerne
2014-05-03T09:45:01
Vestjysk Hestevelfærd blev stiftet i juni 2013. Nu hvor foreningen nærmer sig sin første fødselsdag, nærmer den sig også 100 henvendelser fra folk, der anmelder misrøgt af heste. Her kan du læse om en af sagerne.   Foreningen er stiftet af tre piger, Charlotte (34), Tania (32) og Anja (25), der alle har det til fælles, at de har et stort hjerte til hestene, og ønsker at hesteejere skal tage ansvar for deres heste, så velfærd kommer i første række. Det gør de blandt andet ved at gå i dialog med de hesteejere, de bliver sendt ud til ud fra de henvendelser, de får. Til tider er der tale om uvidenhed, og her prøver foreningen at skabe dialog og tilbyde rådgivning. I andre tilfælde er der tale om direkte vanrøgt, hvor hestene bliver fjernet i samarbejde med politi og dyrlæge.   Anja fortæller: "I november hentede vi f.eks VJH Verdi på 10 år og VJH Sphotty på blot 4 mdr. Vi så med det samme hvor slemt det stod til. De var frygtligt afmagret, og VJH Sphotty var dårligt gående på bagbenene. Læsningen gik fint, og de tog den halvanden time lange køretur så fint. Dagen efter fik vi dem tilset af vores dyrlæge. Som forudset blev det hurtigt konkluderet, at de var ekstremt udsultede og fyldt med orm. VJH Sphotty er blød i bagkoderne, og han skal gå så meget som muligt på fast underlag i håb om at det så vil gøre koderne stive. Ellers hedder det specialsko. Hovene skulle ordnes på begge, da det var meget tiltrængt. Ufatteligt nok er der intet at høre på hjerte og lunger, hvilket er et mirakel efter den stand de er i. Vores dyrlæge sagde de har et ufatteligt livsmod og livsglæde begge to, og det har holdt dem i live. Det kan vi kun give hende ret i. De er nu ormebehandlet og ved at finde ud af at de får deres hø og foder på faste tider seks gange i døgnet. De har begge ændret deres adfærd meget i den tid vi nu har haft dem. VJH Sphotty, også kaldet følle, er blevet meget mere tillidsfuld og elsker at blive kløet, og har været rendt igennem ledet og på udflugt, så han bliver vist en rigtig bølle. VJH Verdi er stadig lidt skeptisk og sur når der er foder, men det tager også lidt tid at glemme man ikke har fået mad i et langt stykke tid. Alt i alt er det nogle dejlige heste, vi heldigvis fik ud i tide."   Baggrunden for ovenstående er, at foreningen tilbage i juli 2013 får en anmeldelse på tre tynde heste og to føl. De kørte ud på adressen og tilså hestene, der på daværende tidspunkt ikke var kriminelt tynde, og de gik på sommergræs. I oktober kommer en anmeldelse mere på samme sted, og denne gang er hestene noget tyndere, og foreningen indgiver en politianmeldelse - i mellemtiden har foreningen nyt Hesteliv også anmeldt sagen.   Da politiet kommer ud til ejendommen, ligger det ene føl og skriger på folden. Føllet og moderen bliver hentet af nyt Hesteliv den 28. oktober. Desværre måtte føllet aflives pga smerter grundet for lange hove.   Politiet giver efterfølgende ejer et påbud om, at tingene skal bringes i orden. Efter 14 dage anmelder Vestjysk Hestevelfærd igen stedet til politiet, og nyt Hesteliv indgiver kort tid efter også en anmeldelse. Denne gang rykker politiet ud med en embedsdyrlæge, som vurderer at Verdi og Sphotty er så udsultede, at de skal væk med det samme, og de blev hentet af Jysk Hestevelfærd.   Herunder vises billeder af de omtalte heste. Læs mere om Vestjysk Hestevelfærds arbejde på deres hjemmeside og på deres facebookside.              