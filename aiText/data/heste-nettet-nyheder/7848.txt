Smeden fra Karise vandt DM
2011-06-28T16:00:02
DM for Travamatører 2011 blev en triumf for Lunden-kusken Bjarke Haagensen, da han med mindst mulig margin tog titlen lørdag eftermiddag på travbanen i Billund. Han kunne selv afgøre det ved at skrabe mindst seks point sammen i den sidste og afgørende afdeling. Og som den sportsmand 36-årige Bjarke Haagensen er, så hentede han lige nøjagtig de nødvendige point med hesten Made Shadow. Den kunne slet ikke gøre sig gældende i kampen om sejren, men hvad gjorde det, når den blot skulle hente en nødvendig sjetteplads til sin kusk. »Til sidste afdeling var min taktik faktisk kun at køre efter at slå Iver Jessen, som på andenpladsen også havde 29 point som jeg selv. Det velvidende, at Dennis Kristiansen faktisk var førende med 34 point, men var oversidder i den sidste afdeling. Så jeg kunne selv afgøre DM ved at holde Iver Jessen bag mig, men alligevel ende så langt fremme, at jeg kunne få seks point. Men det var jo så lige ved at gå helt galt alligevel«, sagde en glad Danmarksmester efter triumfen.  Undervejs havde Bjarke Haagensen hele tiden hjemmebanekusken Iver Jessen bag sig, men det var Iver Jessen, som indledte angrebet på sidste langside og dermed kørte sin chance for et DM-guld. »Da Iver angreb på sidste langside, følte jeg, at det var tidligt for min hest. Så jeg lod ham glide forbi, men i sidste sving var der slet ikke noget fremdrift i Ivers hest, og så blev der pludselig rigtig langt frem for min hest. Men da jeg så strøg over stregen, var jeg rimeligt sikker på, at jeg var blevet nummer seks, men jeg skulle jo lige have det konfirmeret af dommerne først«, sagde han efterfølgende. Andenpladsen og sølvmedaljen gik til Skivekusken Dennis Kristiansen, som til daglig i øvrigt også er smed. Han skal fra torsdag i næsten uge til EM, der foregår på Mallorca. Tredjepladsen gik til Nykøbing Falster-kusken Sune Hansen, der som de to øvrige medaljetagere arbejder fuldtids inden for hestebranchen som dyrlæge, men som altså dyrker travet på hobbyplan. Af Teit Rasmussen, Hestesportens Medier.