Vinterens vigtigste vitaminer   Equipage
2011-02-01T12:19:30
Her til vinter er hestens trivsel helt afhængig af det foder, den får tildelt. Så det er vigtigt at være opmærksom på, at hesten får de rigtige vitaminer og mineraler. Læs eksperternes bud på, hvad din hest skal have af kosttilskud her. Om vinteren kan hesten ikke selv vælge sin føde ude i naturen, men er afhængig af det, der finder vej til dens krybbe. Og netop om vinteren, hvor hesten sætter ekstra meget pels, har den behov for forskellige tilskud. - Alle mineraler og vitaminer er i princippet lige vigtige. Det vigtigste er, at hesten får et tilskud med mineraler og vitaminer, og at den hverken får for lidt eller alt for meget. Desuden er balancen mellem forskellige mineraler vigtig, forklarer agronom Lisbeth Gudik-Sørensen. Både underskud og overskud af mineraler og vitaminer er skadeligt for hesten. Mangel medfører nedsat vækst, dårlig kropsudvikling med risiko for skader senere i livet eller nedsat arbejdspræstation. Overskud kan medføre forgiftning. Nogle mineraler, f.eks. selen, er giftige ved mindre overskud, mens andre mineraler udskilles naturligt, hvis hesten får for meget. De vitaminer, såsom K- og B-vitaminer, vil mikroorganismer i hestens stortarm selv danne løbende, ligesom hesten selv danner C-vitamin i leveren ud fra glucose. - Så for så vidt hesten får en fornuftig sammensat foderplan med masser af struktur - det vil sige en masse stråfoder - er det sjældent nødvendigt med tilskud af disse to. Her er undtagelsen dog gamle heste på over 20 år, som godt kan have brug for tilskud af C-vitamin, forklarer Lisbeth Gudik-Sørensen. Læs mere om vinterens vigtigste vitaminer på www.ridemagasinet.dk. 