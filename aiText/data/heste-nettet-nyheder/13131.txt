Vejret fik indflydelse på DRF mesterskaberne for junior/yr
2017-06-10T23:26:58
Da himlen åbnede sluserne fredag aften måtte de tænke hurtigt i Kalundborg. Her afvikles denne weekend internationalt militarystævne med DRF mesterskaber for junior og ungryttere. Den megen regn, både i ugen op til, og ikke mindst fredag aften gjorde det uforsvarligt at ride terræn lørdag som planlagt. Omkring kl 23 var alle aftaler ved at være faldet på plads, det internationale rideforbund, FEI, havde givet lov og alle dommere, banebyggere og hjælpere var blevet informeret - der blev byttet om på spring og terræn.    Dermed blev lørdag ikke dagen hvor der skulle rides terræn, men dagen hvor der skulle springes. Terrænet er flyttet til søndag, hvor en solrig lørdag forhåbentligt har tørret banen noget. Springning på våd bane er ikke nødvendigvis nemt heller og der blev da også rykket noget rundt på placeringerne i de fleste af klasserne, ikke mindst mesterskabet.   Således måtte den bedste efter dressuren, Emma Marie Hansen, indkassere 18 fejl på springbanen. Ikke en eneste af de unge ryttere formåede at ride banen fejlfrit. Bedst på springbanen blev Sara Beck Strøm på Dicte Aldrup med fire fejl. De lægger sig efter springningen op i spidsen. Nummer to er Rikke Nyboe Andersen på Roxanna, med otte fejl på springbanen. Ida Holm Jessen Knudsen på Memphis ligger treer også med otte fejl. De ligger stadig tæt i toppen. Sara fører med 60,3 straf, Rikke har 61,2, hvilket svarer til tre sekunder i terrænet i morgen. Endnu tættere ligger Ida på Rikke, der er kun 0,3 straf, hvilket svarer til 1 sekund i morgen. Der skal altså rides inden for fejlfri tid hvis man vil være sikker på at holde sin placering i morgen.   Terrænet afvikles i morgen og vises live på equisport.tv  