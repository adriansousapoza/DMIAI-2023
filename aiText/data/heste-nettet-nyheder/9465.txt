Frieseren - den hollandske hest 
2012-10-16T20:34:37
25 års intensivt avlsarbejde blandt danske hesteavlere har været med til at sikre, at den høje, sorte frieserhest har overlevet skiftet fra landbrugs- og køre-hest til at være en moderne ridehest.   Frieseren stammer fra det nordlige Holland og var i 1900-tallet en tung og stærk landbrugshest. Traktorens indtog i landbruget ramte derfor hesteracen hårdt og reducerede bestanden til 600 friesere på verdensplan.   For at undgå at frieseren uddøde, begyndte hollænderne et langsigtet avlsarbejde med at genskabe den elegante ridehest, som frieseren længere tilbage i historien har været i blandt andet kongelige stalde.   Der er nu i alt 40.000 friesere, og avlsarbejdet har spredt sig til andre lande. Blandt andet Danmark, hvor Dansk Frieser Forbund i år kan fejre 25 års jubilæum i bevidsthed om, at danske frieserheste i dag har så høj en kvalitet som avls- og rideheste, at de sælges til mange andre lande.   "Vi er ved at få fat i de hestefolk, der gerne vil ride dressur og tage til stævner. Og vi har avlet os frem til en frieser, der magter det", siger Jørgen Jørgensen fra Stutteriet Ellemose på Als.   Udviklingen af den moderne frieser sker i tæt samarbejde med avlerne i Holland, der har avlshingstene og sender dommere ud i verden for at kåre de bedste hopper.   "Danmark er ganske godt med. Her er meget fine hopper, og der bruges gode hingste til at give avlsfremgang", siger hollænderen Jan Bendix, der er dommer for den internationale stambog KFPS.   LandTV har besøgt Stutteriet Ellemose for at følge forberedelserne til årets kåring af frieserheste på Landsskuepladsen i Herning, hvor det afgøres om stutteriets hopper optages i stambogen som stjerne-hopper.   "Frieseren - den hollandske hest" har premiere mandag den 15. oktober. Se sendetidspunkter på http://www.landtv.dk   Se mandagens udsendelse her.   Foto fra udsendelsen: www.flickr.com/photos/landtv   Forsidefoto: JP-Photo.dk