Populær Grand Prix-vinder i Norge
2012-02-19T17:56:28
Den unge norske jente, Victoria Gulliksen red sig efter en rasant og medrivende omspringning til sejren i Zuhaar & Rubb Grand Prix ved det tostjernede internationale stævne i norske Vestfold.   Med 12 ryttere i omspringningen var der masser af spænding for publikum fra start til slut. Bedst som man troede nu kunne det umuligt gøres hurtigere, fandt den næste rytter en ny vej og gav endnu mere gas. Som næstsidste rytter i den enormt medrivende omspringning, red Victoria Gulliksen den 10-årige Billy Buttercup en runde med fuld gas og kappede mere end et sekund af den hidtil hurtigste tid. Victorias far, den navnkundige Geir Gulliksen red lige efter sin datter som sidste rytter i omspringningen og han viste sin datter ingen nåde. Det var tydeligt fra start til slut, at Gulliksen senior havde i sinde at vinde. Tiden var da også til det, over et halvt sekund hurtigere end datterens, men desværre faldt en bom undervejs og Geir måtte tage til takke med 10. pladsen.   Hollandske Jur Vrieling red sin tophest VDL Bubalu (KWPN e. Baloubet du Rouet/Nimmerdor/Ladykiller XX) ind på andenpladsen foran tyske Mike Patrick Leichle på Clausewitz N (Holst. e. Corrado II/Alcatraz/Caletto II) på tredjepladsen.   Danske Kim Kristensen kunne som eneste dansker ride fejlfrit i hovedrunden på 13-årige Kamila (DV e. Aston/Dan Senator/Adjudant opdrætter Esther og Jens Chr. Flyger). I omspringningen måtte de to dog nøjes med 12. pladsen efter tre nedslag.   Den danskkårede og delvis danskejede hingst Cabachon (Holst. e. Casall/Concerto II/Joost), debuterede i Grand Prix-sammenhæng under sin norske rytter Stein Endresen og det med stil! To fejlfrie runder og en 7. plads til følge vidner om en stor fremtid for den blot 8-årige hingst. Stein udtalte på det efterfølgende pressemøde, at hingsten nu er med i den tyske hingsteholder og hestehandler Paul Schockemöhles hingstekollektion for 2012 og derfor burde de to have gode muligheder for at ride nogle af de store internationale stævner, som Schockemöhle er medarrangør af. Cabachon har i de seneste år været kraftigt benyttet i Sverige, hvor han bare i 2010 bedækkede 151 hopper. Til sammenligning er han i Danmark over 3 sæsoner blevet far til blot 42 føl.   Danskerne har weekenden over hevet mange gode resultater hjem. Fredag red Kim Kristensen Kamila til en 4. plads i Medium Tour mens Caroline Topstad kunne tage 9. pladsen på Layka i samme klasse. På Lynford (Old. e. Licanto/Calido I/Ramiro) red Kim sig til en 2. plads i lørdagens Small Tour hvor Caroline Topstad og Salerno (KWPN e. Mermus R/Astronaut) sluttede på 6. pladsen. Caroline og Salerno har haft god tur i den ved stævnet i Vestfold. I søndagens Small Tour finale red de sig ind på 2. pladsen blot en hundrededel af et sekund foran Hans Ley på Kong's Babados (DV e. Willemoes/Racot/Atlantic opdrætter Hans Ley) der måtte tage til takke med 3. pladsen.   Helena Irmand Nielsen repræsenterer Danmark i juniorklasserne på stævnet. I fredagens kvalifikation til juniorernes Grand Prix, red hun High Casper Gudesjö ind på klassens 11. plads. I en juniorklasse lørdag, red Helena Lamie II ind på 5. pladsen.   Simon Yde har bl.a. med sejren i torsdagens første kvalifikation til Grand Prix'en haft et overordentligt godt stævne. På den 6-årige holstenerhoppe Carrera (e. Caretino/Corofino I) red han sig i fredagens Youngster Tour til en 3. plads mens han i lørdagens finale red sig til en suveræn sejr.