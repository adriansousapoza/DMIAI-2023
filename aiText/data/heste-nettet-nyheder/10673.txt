Helgstrand mister sponsoraftale grundet manglende hesteetik
2014-04-21T10:16:50
Helgstrand mister sin lukrative aftale med sponsoren Equsana, efter anklager om dyremishandling og en dyrlægerapport, der konkluderer, at hans S-hest Akeem Foldager har lidt unødigt i hans varetægt   Det seneste tiltag i sagen om den fremtrædende toprytter Andreas Helgstrand, der igennem længere tid, på online-medierne og i pressen, er blevet anklaget for mishandling af sin dressurhest Akeem Foldager, er nu kulmineret med, at hans sponsor Equsana trækker sig fra samarbejdet.   Sagen begyndte at rulle efter at hestemagasinet EPONA.tv bragte optagelser fra et stævne hvor Akeem Foldager blandt andet viste blå tunge og blodige mærker efter hjulsporer på siden af hesten og hvor der blev sat spørgsmålstegn ved hestens generelle velfærd og Helgstrands træningsmetoder. Herefter rullede kritikken og debatten på de virtuelle medier og i pressen.   En lægerapport har nu konkluderet at Akeem Foldager har lidt unødigt, men at den ellers generelt har det godt.   Equsanas officielle pressemeddelelse som netop er offentliggjort lyder som følger:   Equsana opsiger sponsoraftale med Helgstrand Dressage   Efter gensidig forståelse parterne imellem har Equsana dd. opsagt sponsoraftalen med Helgstrand Dressage. På baggrund af fotos af Helgstrands hest, Akeem Foldager, som har rejst debat på de sociale medier, har en uvildig fagdyrlæge nu gennemført en grundig undersøgelse af hesten. Equsana sætter hestevelfærd og dyreetik højt, og det er en del af sponsoraftalen at skulle efterleve disse regelsæt. Det er derfor dyrlægens rapport, der ligger til grund for Equsanas endelige afgørelse om at opsige sponsoratet. Derudover har udmeldingerne fra Dansk Ride Forbund, Dyrenes Beskyttelse og Hestens Værn også vægtet i beslutningen. Helgstrand Dressage har mødt os med åbenhed og har i hele forløbet samarbejdet om at få sagen belyst. Det har været vigtigt for os at have en uvildig og faglige undersøgelse, inden vi traf så vigtig en afgørelse som at opsige samarbejdet. Equsana vil nu indskærpe de etiske retningslinjer overfor vores andre sponsormodtagere.   Det forlyder, at Andreas Helgstrand ifølge Dansk Ride Forbund har erkendt forholdene i dyrelægerapporten, og at han efterfølgende er gået i konstruktiv dialog med forbundet om brugen af rideudstyr og hjælpemidler.     