Hvorledes fortolkes hestens stress?
2014-08-08T12:20:50
Hvorledes fortolkes hestes stressreaktioner, var emnet for den første af de tre temaer for årets ISES konference, der omfattede 10 forskellige forskningsstudier indenfor kategorien.   Afbud fra prinsesse Benedikte Konferencen skulle have været åbnet af prinsesse Benedikte, som desværre var forhindret. I stedet blev staffetten overdraget til præsidenten for ISES, Dr. Hayley Randle, som åbnede den formelle del af programmet på vegne af arrangørerne - de tre danske forskere Janne Winther Christensen, Jan Ladewig og Jens Malmkvist.   Teoretisk emne Hestens stressreaktioner og hvorledes de fortolkes, var emnet for det første af de tre temaer, som arrangørerne for ISES konference i år har valgt at fokusere på. Et interessant, men for de mange af de tilstedeværende praktikere og den almene hesteejer i almindelighed, antageligt det vanskeligst tilgængelige af de ialt tre hovedtemaer på konferencen. Formentlig derfor, har arrangørerne valgt, at lægge dette tema ind, som det første i programrækken.   Hvad er stress og hvordan måles det? Arrangørerne havde klogelig valgt, at tage hul på det store emne om stress med en indledning af stressbiolog Mette Herskin, der gav en meget pædagogisk og fyldestgørende introduktion og definition af begrebet, og et overblik over, hvilke metoder der kan anvendes til måling af stress.   Det viste sig at være en nyttig referenceramme for de efterfølgende indlæg, for de delegerede, der ikke i forvejen var helt bekendte med begreberne.   En del af forskningsindlægené under dette tema, var relativt metodetekniske indlæg, der gik på hvorledes man kan måle stress på forskellige måder.   Et meget interessant indlæg blev fremført af den anerkendte forsker Ruper Palme, fra det veterinære universitet i Wien, under titlen: 'hormoner som indikatorer på stress hos heste'. Et andet, var et studie af Kathalijne Visser og Camie Heleski, fra Michigan State University med titlen 'Styrker og begrænsninger ved måling af hjertefrekvens, variation i hjertefrekvens samt kortison'.   Temaet rummede flere andre meget metodetekniske og teoretisk orienterede indlæg, men var alle yderst interessante præsentationer.   Anvendelsesorienterede indlæg Blandt de mere praktisk orienterede forskningsindlæg, var et indlæg af Carrol Hall, Rachel Kay og Kelly Yarnell, fra Nottingham Trent University i Storbritannien med titlen 'Kan professionelle trænere, veterinærer og trænere, genkende stress i ridehesten?'. Derudover var der to studier om måling af smertereaktioner, og et studie om hestes retningsorientering og reaktion til skræmmeobjekter og lyde - viden som f.eks. vil kunne anvendes i forbindelse med træning af politiheste.   Alt i alt en meget spændende dag, der præsenterede en række forskningsprojekter, der gerne skal bringe os endnu nærmere på måling og forståelse af stressreaktioner hos heste.   I kommende artikler, her på Heste-Nettet, kan du læse mere om hvad vi som ryttere, trænere og avlere kan bruge forskningen til, idet viefterfølgende vil bringe uddrag fra nogle af de mest anvendelsesorienterede forskningsresultater om stress, der blev præsenteret på dette års ISES konference.      Åbningen af den 10. internationale ISES konference som afholdes i Danmark  