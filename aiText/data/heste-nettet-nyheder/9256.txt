Springrytterne godt fra start i Greenwich Park
2012-08-04T17:45:34
  Få overraskelser i toppen men flere i bunden af førstedagen i springningen. En af topkandidaterne til en individuel topplacering, tyske Christian Ahlmann må opgive sin drøm om deltagelse i den individuelle konkurrence efter et skuffende resultat i dagens første runde.  På 10-årige Codex One (Hann. e. Contendro I/Glückspilz) blev det til 15 fejl i dagens første runde og dermed er han ikke blandt de 60 ryttere der kvalificerer sig til de individuelle konkurrencer som finder sted efter holdkonkurrencen. Alle holdryttere får dog lov at deltage i teamkonkurrencen på trods af deres resultater i dag, som kun tæller i den individuelle stilling.   Dagens klasse var en springning med forhindringer på mellem 1.40 og 1.60m. Som sluteresultatet blev, var alle ryttere med 8 fejl eller lavere kvalificeret til den videre individuelle konkurrence.   Også amerikanske Beezie Madden og den tidligere danskejede Via Volo (BWP e. Clinton/Heartbreaker) er ganske overraskende ude af den individuelle konkurrence efter diskvalifikation i dagens klasse.   Det svenske hold ser stærkt ud med toppræstationer fra Jens Fredricsson på Lunatic (SWB e. Landlord/Utrillo) , Henrik von Eckermann på Allerdings (Westf. e. Arpeggio/Diamantino) og som forventet Rolf-Göran Bengtsson på Casall (Holst. e. Caretino/Lavall I) der alle var fejlfrie i dagens klasse. Lidt skår i glæden blev der dog for svenskerne da Lisen-Bratt Fredricsson styrtede på 10-årige Matrix (SWB e. Cardento/Maximus). Umiddelbart melder de svenske medier både hest og rytter for uskadte og dermed er de sandsynligvis stadig til rådighed i holdklassen søndag.