Joseph Locke er en taknemmelig hest 
2012-06-15T17:48:54
I snart tre år har den otteårige galophest ikke vundet løb, alligevel holder familien Tølbøll i Ringe på Fyn fast i Joseph Locke og bliver ved med at starte ham. Lørdag aften gælder det igen Klampenborg Galopbane. Joseph Locke vandt sit seneste løb 15. august 2009. Siden er det kun blevet til placeringer og beskedne 9.000 kroner på præmiekontoen. Men familien Tølbøll, træner Jørgen Tølbøll og jockey Le Tølbøll, bevarer optimismen. På lørdag starter han igen, når Klampenborg Galopbane har Saturday Night Racing. »Joseph Locke er en meget sød, renhjertet og taknemmelig hest. Han gør altid sit bedste, og han er rar mod alle, både pigerne i stalden og de andre heste på folden,« siger Le Tølbøll, der rider ham i de fleste af hans starter. »Han er meget lille, så han bliver tit 'flyttet' rundt af de andre heste under løb og bliver klemt. Men han giver aldrig op og løber hver gang, alt hvad han kan - selv om det ikke er ret stærkt. Som jockey er det utroligt svært at blive gal på ham,« griner Le Tølbøll, der står for den daglige træning af familiens heste på gården i Ringe på Midtfyn. Undskyldninger er der altid nok af, når en hest ikke løber som forventet, og hos Joseph Locke er forklaringerne mange. »Blandt andet har han allergi, så om foråret får han tør hoste. Når vi så kommer hen på eftersommeren, og banen bliver blød eller fedtet, kan han slet ikke tackle underlaget og kommer ingen vegne,« lyder nogle af undskyldningerne fra Le Tølbøll.Heste for sjov Tidligere var ambitionsniveauet hos familien Tølbøll noget højere, og der var langt flere heste i stalden. »Nu har vi mest hestene for sjov, og det er de gamle kæmper, vi bliver ved med at holde fast ved. Desuden har jeg i dag kun tid til at tage til væddeløb i weekenden, fordi jeg er blevet uddannet osteopat og har fået klinik i Odense,« siger Le Tølbøll, der behandler både mennesker og heste. Hun er født ind i sporten, da hendes mormor, Gurli Madsen, var træner, og hendes morfar, John Madsen, var jockey. Le Tølbøll kom i lære som jockey hos sin mormor som 15-årig efter et år i USA, hvor hun ikke havde lejlighed til at ride. Samtidig gik hun i gymnasiet, og siden har hun vundet godt 460 løb. Om vinteren er hun ofte rejst udenlands for at lære mere, gerne til USA, Italien, Macao og England. I dag har hun sønnen Lau sammen med Morten Markvardsen, og så er der ikke tid til at rejse i længere tid. Familien har købt mange af sine heste billigt på auktion i Doncaster i England. Joseph Locke er ingen undtagelse, men han var ikke billig. »Min mor faldt for ham og ville have ham, så vi betalte 5.000 Guineas for ham (knap 50.000 kroner, red.), fordi han havde vundet løb, men da han er en typisk toåring, så det har været svært for ham at leve op til sin toårssæson,« påpeger Le Tølbøll.Af Hestesportens Medier  Joseph Locke ved sin seneste sejr for snart tre år siden. I sadlen er det Le Tølbøll, og ved hestens hoved er det daværende ejer Thorbjørn Nobel. Foto: US Photo.  