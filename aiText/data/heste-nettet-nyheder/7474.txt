Debutant sejrede i World Cup
2011-03-02T16:34:40
Spektakulært så det ud da den unge svenske Angelica Augustsson og hesten Midtown du Tillard sejrede i den store og svære World Cup kvalifikation ved weekendens kæmpestævne i svenske Göteborg. Angelica er trods sin unge alder en relativt erfaren rytter på den internationale scene og netop i Göteborg havde hun dagen før kunne sikre sig en andenplads i Grand Prix-klassen på hesten Walter (Sachs. e. Werenfels/Donator). Søndagens World Cup kvalifikation var ikke desto mindre Augustssons første og med en fantastisk fejlfri runde i omspringningen i en god tid, lagde hun pres på resten af klassens ellers så prominente ryttere som Ludger Beerbaum, Edwina Alexander, Pius Schwizer og Denis Lynch. Ingen formåede at være både fejlfri og lige så hurtige som Augustsson og Midtown du Tillard (SF e. Cruising/Galoubet A.) og dermed var sejren i hus. Midtown du Tillard er efter den irske legende Cruising og ud af den fantastiske hoppe Quanagra, en datter af legendariske Galoubet A. og hoppen Tanagra der er verdenskendt som mor til legenden Jalisco B. Se det flotte sejrsridt og Midtown du Tillards ret særegne teknik i denne video på YouTube Edwina Alexander og Ludger Beerbaum besatte hhv. 2. og 3. pladsen på hestene Ciske van Overis (BWP e. Celano/Darco) og Gotha (Hann. e. Goldfever/Prestige Pilot). Danske Thomas Sandgaard deltog også i klassen på Rubberball men måtte efter to nedslag stille sig tilfreds med at slutte som nummer 25. Camilla Ernst deltog også i Göteborg hvor det blev til en 8. plads i Young Rider Krafft Cup finalen på guldmedaljehoppen Monique (DV e. Charmeur/Goldfinger/Maykop OX opdrættet af Familien Holstein). Endnu en dansk guldmedaljehoppe blev placeret i klassen, nemlig Strandgården's Mercedes Z (DV e. Robin Z II/Charmeur/Royal Z I opdrættet af Lonnie og Hans Verner Jensen) der under svenske Eleonor Bellander sluttede på 3. pladsen i omspringningens suverænt hurtigste tid men med et ærgerligt nedslag. Som en lille fodnote kan det oplyses at Strandgården's Mercedes Z en overgang var ejet af familien Holstein som også har opdrættet moderen til Mercedes.