Åbent hus på Jordbrugets UddannelsesCenter Århus 26. maj
2011-05-12T08:30:40
Interesseret i en uddannelse med heste? Jordbrugets UddannelsesCenter Århus holder Åbent Hus den 26. maj, hvor du også kan høre om skolens uddannelser inden for heste. Dyrepasser Hvis du vil være dyrepasser med speciale i heste, skal du starte uddannelsen med et grundforløb. Du lærer om fodring og pasning af dyr, men det vil være koncentreret om heste. Derudover har du mulighed for at medbringe din egen hest på skolen. Du vil en del af tiden blive undervist af to uddannede beridere. Søren Vallentin, chefberider på Vilhelmsborg, og bl.a. uddannet Andreas Helgstrand (dressur) og Bo Christoffersen (spring) samt David Amager, som selv rider dressur på landsplan og er landstræner for Dansk Ride Forbunds medaljehold i handicapridning.  I vores afdeling i Malling er der en 20 x 60 m ridehal med spejl, nyere stalde med vandspiltov, solarium, opvarmet sadelrum, vaskemaskiner til underlag, dækkener m.m. samt udendørsbaner, hvor du kan træne - også uden for undervisningstiden. Hestene fodres med PAVO og skolen producerer selv wrappen. Som strøelse bruger vi halmpiller.  Du vil også lære om hestens adfærd, anatomi og fysiologi, fodring, grooming samt træning af heste. Du lærer også at betjene relevante maskiner og varetage øvrige praktiske opgaver i en hestestald.  Grundforløbet kan vare mellem 20 og 60 uger. Træner-/berideruddannelsen Hvis du drømmer om at uddanne dig til berider, kan din gennemførelse af grundforløbet samt tre uger ekstra, give mulighed for, at du kan tilmelde dig optagelsesprøven til Dansk Ride Forbunds Træner- og berideruddannelse. Udover grundforløbet er der to andre muligheder, Jordbrugsteknolog med speciale i heste eller landmand (speciale husdyr el. planter). Efter grundforløbet har du også en række andre muligheder for at videreuddanne dig. Du kan tilmelde dig hovedforløbet i landmandsuddannelsen - eller du kan uddanne dig til jordbrugsteknolog med speciale i heste, hvis du udover grundforløbet har en gymnasial uddannelse. Hvis du ikke helt ved, hvilken retning, du vil forfølge, men bare drømmer om en karriere med heste, så kom til Åbent Hus og få en snak med elever og lærere og bliv inspireret til at få den hesteuddannelse, du drømmer om. Åbent Hus d. 26. maj kl. 14-20 hos Jordbrugets UddannelsesCenter Århus, Damgaards Allé 5, 8330 Beder