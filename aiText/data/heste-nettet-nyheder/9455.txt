Familiehesten blev årets hest 
2012-10-11T21:15:01
Familien Mortensen har en rigtig sejrsmaskine i Be My Consciense, som er blevet årets hest på Jydsk Væddeløbsbane, selv om den bor på Fyn og er ejet i Aalborg. Dyrlægerne ryster på hovedet, når de ser den seksårige Be My Consciense, for vallakken burde ikke kunne løbe væddeløb, men det gør han - og han vinder. I år er det blevet til fire sejre på Jydsk Væddeløbsbane i Aarhus, og det har givet ham titlen som årets hest, og selv om der er endnu løbsdag på søndag, kan han ikke indhentes i kampen om titlen. »Min forældre er bare så stolte af ham. De er stolte af alle mine sejre, men mest over ham, fordi han er familiehesten,« fortæller Tina Mortensen, der træner Be My Consciense for sine forældre, Lise og Jørn Mortensen. Hun har sit træningskvarter på Fyens Væddeløbsbane, mens forældrene bor syd for Aalborg. »Dyrlægerne siger, at det ikke burde kunne lade sig gøre, for han har en nedsunken hofte, som giver ham følgeskader i bagbenet. Jeg tror, at han gør det alligevel, fordi han er så glad. Men den dag, han bliver for slidt, skal han selvfølgelig ikke løbe mere,« siger Tina Mortensen, der købte hesten på auktion det år, hvor hun nedsatte sig som træner for snart fem år siden. I sine 32 starter er Be My Consciense kun kommet hjem én gang uden en præmie. »Han gør alle glade, og han er selv glad,« siger Tina Mortensen om sin guldklump.Af Hestesportens Medier  Familien Mortensen til venstre for Be My Consciense efter sejren i Marselisborg Handicap. I sadlen er det Oliver Wilson. Til højre er det hestens oppasser og sponsor Rasmus Olsen. Foto: Ole Hindby.