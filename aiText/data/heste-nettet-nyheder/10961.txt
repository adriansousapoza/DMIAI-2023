WEG går fantastisk for Danmark!
2014-09-06T00:07:14
Onsdag og torsdag blev hhv. 2. og 3. runde af ridebanespringning redet og holdkonkurrencen blev afsluttet.   I 2. runde var alle ryttere der ønskede at starte igen til start - dem der blev diskvalificeret sluttede med 47,31 fejl, hvilket er det antal fejl de skulle bære med videre og dermed også gav dem mulighed for at fortsætte til WEG. 2. runde foregik på en enormt svær bane, og det lykkedes kun 20 af de i alt 144 der var til start at komme fejlfrit igennem banen. Danskernes resultater i 2. runde var endnu en super fejlfri tur til Søren Pedersen på Tailormade Esperanza de Rebel, og han holdt sig på 2,49 fejl, hvilket rakte til en foreløbig 7. plads. Det lykkedes også Andreas Schou på Lenardo der Kleine at ride endnu en super tur, men hvor der faldt en enkel bom undervejs, og han sluttede på 7,33 fejl efter de to første runder, hvilket var en foreløbig 30. plads. Thomas Sandgaard fik 9 fejl rundt på den svære bane og for Torben Frandsen var det bare ikke hans dag, da han sluttede med 21 fejl. Efter denne runde lå Danmark på 12. pladsen for hold, og det er kun de 10 bedste hold der fortsætter ind i finalen for hold. De samlet 50. bedste gik videre til 3. runde dog inkl. alle medlemmer af de 10 bedste hold, så i alt var 59 til start. I alt 30 ryttere går videre til den "lille" finale. Alle de individuelle ryttere skulle ride før holdene, så både Søren og Andreas var indenfor de første 19 ryttere. Først var Andreas som nr. 14 på banen, og det lykkedes ham at ride igennem banen med en enkelt bom og en enkel tidsfejl, og de havde derefter et samlet resultat på 12,33 fejl, hvilket rakte til en 34. plads. Som nr. 19 gjorde Søren Pedersen det helt fantastiske - han leverede endnu en fejlfri runde på forhindringerne med en enkel tidsfejl, og derefter stod det klart, at han ikke kunne ende dårligere end som nr. 11 ind i den "lille" finale. Men efterhånden som verdens aller bedste ryttere kom igennem banen med fejl, kravlede Søren Pedersen højere og højere op på listen. Da sidste rytter havde redet igennem banen, stod det klart at Søren foreløbigt lå på en 3. plads og at han altså - stadig med to runder endnu, som skal rides i morgen lørdag - pt. ligger i de "final four" som går videre til den endelige finale søndag. Intet mindre end fantastisk!Efter det ridt ligger han med 3,49 fejl. Mindre fantastisk bliver det ikke, efter at det i dag blev offentliggjort, at også Andreas Schou kommer med til den "lille" finale da flere andre ryttere har valgt at trække sig fra konkurrencen. Så begge danskere vil kunne ses i aktion i morgen. Forløbig i spidsen ligger amerikanske Beezie Madden med Cortes C med i alt 0,16 fejl samt vores svenske nabo Rolf-Göran Bengtsson på Casall Ask med i alt 0,34 fejl.  For holdenes vedkommende endte Holland som de nye verdensmestre med 12,83 fejl foran Frankrig som på hjemmebane fik sølvet med 14,08 fejl og USA der fik Bronze med 16,72. Her kan man også se hvor skarp konkurrencen er, da en enkel bom har afgørende betydning i det skrappe felt.  Kilder: normandy2014.com