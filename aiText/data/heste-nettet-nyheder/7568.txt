Suverænt rytterfelt i Bernstorffsparken
2011-03-29T09:15:02
Dobbeltstævnet First Horse Grand Prix er nu sikret det absolut stærkeste rytterfelt under CSIO-springstævnet i maj. Fire kontinenter bliver repræsenteret til stævnet nemlig Asien, Australien, Sydamerika og Europa. Dermed kommer fredagens absolutte højdepunkt, Mercedes Benz Nations Cup til at bestå af seksten hold i alt, heriblandt EM-vinderholdet fra Schweiz, de asiatiske mestre fra Saudi Arabien og Brasilien, som blev nr. 4 til VM. - Aldrig før har vi haft så stærkt et rytterfelt til et stævne i Bernstorffsparken, glæder show director Niels-Ulrich Pedersen sig over og forventer, at topnavne som Hugo Simon, Rodrigo Pessoa og Rolf-Göran Bengtsson vil tiltrække massivt med besøgende til stævnet. Udover de udenlandske stjernryttere kan publikum glæde sig til at opleve hele den danske springelite med navne som Tina Lund, Andreas Schou, Danmarksmester Emilie Martinsen og Thomas Velin iblandt. First Horse Grand Prix afholdes i Bernstorffsparken og er i år arrangeret som et dobbeltstævne med mulighed for at opleve både international springsport fra d. 19.-23. maj og international dressursport til CDI-stævnet fra d. 27.-29.maj. Allerede nu er det muligt at sikre sig billetter til stævnet via Billetnet. For mere information om stævnet og reservation af billetter se www.firsthorsegrandprix.dk Kilde: Pressemeddelelse