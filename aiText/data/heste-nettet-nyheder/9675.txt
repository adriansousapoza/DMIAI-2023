Uselviske Mønster håber på datteren
2013-01-04T23:59:48
Selv om han kan blive 'Årets travtræner', håber Knud Mønster mere på sin datter, når trav- og galopsporten på lørdag kårer årets profiler ved gallafesten i Nyborg. HESTEGALLA: Det har været et rigtig godt år for Skive-travtræner Knud Mønster. Stalden har nærmest kørt som en velsmurt maskine, hvor tinderne blev nået med Repay Mercis historiske sejr i Dansk Trav Derby tilbage i august. Men da den norskejede hingst også vandt flere andre storløb, er den i forbindelse med Hestesportens Galla fuldt fortjent nomineret til 'Årets 4-åring'. Den dygtige træner kan imidlertid se frem til en rigtig spændende galla på Nyborg Strand, da hans 18-årige datter, Michelle Mønster, er nomineret i kategorien 'Årets montérytter'. Selv er han nomineret til 'Årets travtræner'. Montésporten - eller ridetravløb, som den også kendes som - er herhjemme i rivende udvikling, og det er Michelle Mønster også. Hun er lige nu i Frankrig for blandt andet at varetage vintertræningen af Repay Merci, som er udstationeret på træningscentret Grobois ved Paris. »Hvis jeg skal vælge mellem Repay Mercis, min egen og så Michelles nominering, så tager jeg min datter. Hun gør det helt fantastisk og i så ung en alder. Jeg synes næsten, at hendes resultater taler for sig selv,« siger en ganske stolt Knud Mønster. Men mon ikke derbyvinderen i hvert fald skal en tur på podiet og foran festklædte kolleger, når titlen 'Årets 4-åring' bliver afsløret. Det vurderer eksperterne. »Jeg tror og håber, at der ikke er tvivl om udfaldet. I forhold til sine konkurrenter er han den eneste, som har gjort rent bord i de store løb. Jeg bliver skuffet, hvis han ikke løber med titlen,« siger en ærlig træner.Af Hestesportens Medier  Farmand Knud Mønster kan selv blive 'Årets travtræner', mens datteren Michelle Mønster ved Hestesportens Galla kan snuppe titlen 'Årets montérytter'. Foto: TR Foto.