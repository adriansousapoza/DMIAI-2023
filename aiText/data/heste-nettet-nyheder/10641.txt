Banetræning i tåge
2014-04-08T08:13:43
En snes ekvipager benyttede lejligheden til at træne på DM-banen hos Schou Absolute Horses på Tågerup lørdag.   Tågen lå tæt over området, og forårsvarme var der ikke noget af, men det så hverken ud til at genere heste eller ryttere. Flere kom langvejs fra for at prøve en udendørsbane, inden de i den kommende uge tager til Zangersheide i Belgien, hvor der er stort stævne. De fleste klubber har nemlig ikke stillet springene udendørs endnu. Men på Tågerup er banen fin uanset om det har regnet eller været tørt.   Det er først fra 28. maj til 1. juni, der er DM i ridebanespringning på Tågerup. Der skal kåres mestre i fire aldersklasser. Der er First DM for senior og DRF-mesterskaber for young rider (U21), junior (U18) og children (børn under 14 år, som rider hest i stedet for pony).    Gitte Dahl på Cornado tager et kig på vandgraven - de klarede den i fin stil i første forsøg. Gitte, der er fra Billund Sportsrideklub, skal starte young rider-mesterskabet til sommer, men i første omgang gælder det Zangersheide.    Trine Lindberg på Camille var kommet fra Kjellerup for at springe udendørs, inden de skal til Zangersheide.