Steen Juul tilbage med sejr 
2012-04-17T10:45:26
  Efter et par styrt og en hofteoperation var en af dansk travsports mest vindende travtrænere Steen Juul søndag eftermiddag endelig tilbage i sulkyen. Det skete med sejr bag tophesten og millionæren Classic Grand Cru. Travtræner Steen Juul har altid været et trækplaster. Det skyldes hans eminente evner i en sulky, der har givet ham sejre på de store travbaner i ind- og udland. Et styrt i slutningen af sidste år på travbanen i Charlottenlund kostede imidlertid den populære træner en ny hofte og tre måneders pause. Men efter intensiv genoptræning og en evig lyst til jobbet var Steen Juul søndag eftermiddag tilbage i sulkyen. Og meget passende var det bag en hest, som altid har haft en særlig plads i trænerens hjerte, tyskfødte og tyskejede Classic Grand Cru. Den var stillet over for en række modstandere af middel karakter på Jydsk Væddeløbsbane i Aarhus. Det blev hurtigt en ensidig forestilling med den store favorit i front allerede efter 800 meter af det lange løb over 2.880 meter. »Det er skønt, når man bare kan sætte sig op og holde fast i linerne som i dag. Classic Grand Cru var i begyndelsen af sin karriere lidt doven og bekvem af sig, men han har udviklet sig og har lyst og springer bare frem i løbene. I dag var han næsten lidt for frisk i det lave tempo«, sagde Steen Juul efter sejren. Har aldrig tabt i Aarhus Sejren til Classic Grand Cru, der ud over 50.000 kroner i førstepræmie også kastede en ekstra check på 10.000 kroner af sig for at slette en gammel banerekord, var samtidig hestens femte på banen. Og da det samtidig var femte start, har hesten dermed aldrig tabt et væddeløb på Jydsk Væddeløbsbane. Men selve løbsafviklingen blev ikke helt, som Steen Juul havde tænkt sig. »Det blev et let løb og en let sejr, men ikke det løb, som jeg havde tænkt mig på forhånd. Jeg ville gerne køre hesten i en rygposition, men ingen var interesserede i at køre noget videre, så jeg tænkte, at jeg måtte frem og sætte tempo. Og i front skal der en rimelig god hest til at slå ham, og det eneste, der vel reelt kunne fælde ham i dag, var den lange distance. Men det gik også fint«, sagde Steen Juul. Classic Grand Cru er i lighed med sin træner og kusk et eftertragtet kort i de store løb, men efter at have indløbet 200.000 norske kroner i påsken, venter der nu en fortjent pause til hesten. »Det var et fint løb på papiret, men nu har han startet to uger i træk, så nu skal han hjem og have en hvilepause de næste 14 dage til tre uger, inden han skal i løb igen«, sagde Steen Juul efter sejren. Hestesportens Medier    Steen Juul er tilbage efter en hofteoperation og fejrede det med at vinde søndag eftermiddag på Jydsk Væddeløbsbane med millionæren Classic Grand Cru. Foto: Ole Hindby.