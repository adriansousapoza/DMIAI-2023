Adelinde Cornelissen og Jerich Parcival dansede sig til guldmedaljen
2011-08-20T22:09:17
I dag blev det individuelle mesterskab i Grand Prix Special afgjort ved EM i dressur. Guldet gik til hollandske Adelinde Cornelissen på Jerich Parzival, mens engelske Carl Hester og Utophia fik sølv. Bronzemedaljen blev også engelsk idet Laura Bechtolsheimer på Mistral Højris blev placeret som nummer tre. Både Nathalie zu Sayn-Wittgenstein og Lisbeth Seierskilde sikrede sig en plads i finalen i morgen søndag, ved at placere sig som henholdsvis nummer 9 og 15. Det danske dressurlandshold er sponseret af First Horse Hesteforsikring og rytterne bærer tøj fra Kingsland. Nathalie zu Sayn-Wittgenstein og Digby Det var i dag ingen tvivl om, at Nathalie zu Sayn-Wittgenstein var tilfreds med sit ridt i dag. Digby viste sig fra sin bedste side, og parret viste flotte zig-zag traverser i både trav og galop, samt super overgange i passage/piaff. Seriechangementerne scorede i dag henholdsvis 8,0 og 7,9, og resultatet endte på 75,060 %. Det rakte til en placering som nummer 9 lige efter tyske Helen Langehanenberg på Damon Hill. Lisbeth Seierskilde og Jonstrupgaardens Raneur Der var ingen slinger i valsen i dag, da Lisbeth Seierskilde på hesten Jonstrupgaardens Raneur red deres Grand Pris Special program. At man som debutant kan være så stærk mental og levere endnu et klasseridt er helt fantastisk. Raneur står flot i formen hele vejen rundt på banen, og igen i dag viser de en passage med stort løft, seriechangementer på en snorlige linje og øgninger hvor der satses fuldt ud. Programmet blev bedømt til 70,551 % og det rakte lige netop til en plads i kür-finalen i morgen.  Lisbet Seierskilde og Jonstrupgaardens Ranuer Foto: Dansk Ride Forbund "Jeg er bare vildt glad, det kunne ikke være gået meget bedre i dag. Raneur var med mig hele vejen rundt, og så er det bare helt fantastisk at få lov til at ride med i küren i morgen. Det havde jeg bare slet ikke regnet med. Der skal lyde en stor tak til teamet bag holdet her både trænere, grooms og holdleder, de gør et fantastisk arbejde for at få os ryttere til at kunne yde det optimale", fortæller en meget glad Lisbeth Seierskilde efter finalepladsen er en realitet. Anne Van Olst og Exquis Clearwater Det startede super godt for Anne Van Olst og Exquis Clearwater, der var første ekvipage på banen i dagens Grand Prix Special. Der blev vist gode overgange ind og ud af passage samt fine øgninger i trav. Den frie skridt var energisk med et godt overtramp, og scoren lød på over 72 %. I den anden piaff gik Clearwater desværre i stå og slog sig helt fri, og det betød en gennemsnitlig karakter på 1.0 for piaff og 2,6 for overgangen. Da Clearwater endvidere lavede fejl i 1'er changementerne gav det et resultat på 65,997 %, og dermed er Anne Van Olst ikke med i finalen i morgen. Guldet gik til Adelinde Cornelissen Der var vild jubel på tribunerne da Adelinde Cornelissens guldmedalje kom i hus. Det holdt hårdt, idet engelske Carl Hester var utrolig tæt på at slå Cornelissens score på 82,113 %, men desværre blev der fejl i 1'er changementerne og det betød et resultat på 81,682 % og en sølvmedaljje. England tog også bronzemedaljen, da Laura Bechtolsheimer og den danske varmblodsvallak Mistral Højris opnåede 79,256 %. Kür-finale i morgen De 15 bedste ekvipager fra dagens Grand Prix Special skal i morgen ride kür-finale klokken 13.00, heriblandt er både Nathalie zu Sayn-Wittgenstein og Lisbeth Seierskilde. Det er muligt at se hele finalen direkte via FEI-TV. Kilde: Pressemeddelse