Hesteejer i den syvende himmel
2011-08-07T22:41:44
Leif Albers hedeste hesteejerdrøm gik i opfyldelse i The Hambletonian, verdens største løb for treårige travheste, som danskerens hest vandt ganske let. Natten til søndag oplevede Leif Alber fra Søborg det, som alle hesteejere drømmer om, da hans treårige hingst Broad Bahn vandt The Hambletonian Stakes i USA med en førstepræmie på 750.000 dollar, godt 3,9 millioner kroner. Enhver, som har prøvet at eje en vindende væddeløbshest, kan formentlig sætte sig ind i de følelser, der løb igennem kroppen af Leif Alber efter sejren. Og så måske alligevel ikke helt, for det kan kort og godt ikke blive større end at vinde The Hambletonian. »Jeg er lidt tør i munden og har ikke helt opfattet det endnu,« sagde Leif Alber i vindercirklen efter 20 minutter i mediemøllens brændpunkt. Tilsyneladende tog han det pænt, men på tomandshånd fornemmede man klart, at han i sit hesteejerhjerte var 'ramt' lige i solar plexus. De seneste tre uger har han og familien kørt tværs over USA fra Los Angeles til New Jersey, hvor de har opholdt sig i den sidste uge siden kvalifikationen til løbet, og hvor yderligere nogle familiemedlemmer og venner har sluttet sig til, tidsnok til at opleve eventyret gå i opfyldelse. Mange danskere så løbet på banen Leif Alber stillede beredvilligt op til en tilsyneladende endeløs fotoshooting foran alverdens fotografer og tv-hold, der ville have det rette skud. Først med pokalen. Så med træneren. Dernæst med kusken. Så med hesten, som skulle drikke vand af den store Hambletonian-bowle. Men da der er ved at falde ro på det hele, delte han gerne glæden med de tilstedeværende danskere. »Jeg er hamrende glad for, at der er så mange danskere herovre. Dette er også stort for dansk travsport, og en sejr som kan give håb for mange derhjemme,« fortalte Leif Alber. Mandag vender han og familien hjem til Søborg. »Vi lagde en dag ekstra ind i planlægningen for det tilfælde, at Broad Bahn skulle vinde. Dette skal fejres. Hvordan ved jeg ikke endnu, men det bliver en lang nat at komme igennem,« forudså Leif Alber.  Den kolossale bowle, som er Hambletonians vartegn, får ejeren ikke med hjem til Danmark. Den forbliver altid i arrangørernes besiddelse, men ejeren får en mindre kopi til arv og eje, og den pokal agter Leif Alber at vise frem for alle interesserede i forbindelse med derby-weekenden i Lunden om tre uger.