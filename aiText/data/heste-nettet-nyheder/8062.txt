Venner sloges om travgevinst
2011-09-16T11:00:54
En 55-årig mand fra Aalborg vandt sidste år lidt over 41.000 kr. på en travkupon. De 200 kr. kuponen kostede, havde han lånt af en ven. Vennen krævede efterfølgende at få halvdelen af gevinsten, men det afviste den 55-årige, hvilket resulterede i, at de to venner kom op at toppes og måtte have besøg af politiet. Politiet konfiskerede kuponen og udleverede den efter afhøring til vennen, der hævede gevinsten og gav 20.000 kr. til den 55-åriges kæreste. Den 55-årige fandt det dog ikke rimeligt og indbragte sagen for retten. Her krævede han resten af gevinsten samt 20.000 kr. i erstatning af politiet for anvendelse af fysisk vold på anholdelsestidspunktet. Kravene blev afvist både i byretten og landsretten, og den 55-årige hænger nu på sagens omkostninger. Kilde: NordJyske.dk