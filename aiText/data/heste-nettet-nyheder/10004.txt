Kæmpe ridestævne i Odsherred den 4. til 7. juli
2013-06-12T08:15:02
D4 HorseShow arrangeres for anden gang i samarbejde mellem Odsherreds Rideklub og Vemmelev Rideklub på Odsherreds baner på "Nygård", Nykøbing-Slagelsevej 10A, Hønsinge, 4560 Vig   I dagene fra den 4. til den 7. juli 2013 er Vemmelev Rideclub og Odsherreds Rideklub værter ved D4 HorseShow 2013, hvor ryttere fra hele landet deltager. D4 HorseShow er opstået i 2012 i et samarbejde mellem Vemmelev og Odsherreds Rideklub, da der var behov for et stævne over flere dage for klub- & distriktsryttere og det blev en kæmpe succes. D4 står for Dansk Ride Forbunds Distrikt 4, som dækker det gamle Vestsjællands amt. Om torsdagen rides de lette klasser samt bl.a. også holdklassen Scandirideudstyr.dk HoldCup, hvor holdet med 4 ekvipager frit kan sammensættes af både heste og ponyer. Der er dækkener til vinderholdet.   Fredag og lørdag rides der kvalifikation til enten Aluminium, Bronze, Sølv eller Guld-Touren i spring for både ponyer og heste, således at hvis ekvipagen gennemfører ridtet, giver det adgang til finalen søndag i den pågældende Tour. I dressur afvikles mange individuelle klasser for både ponyer og heste. Lørdag og søndag er højdepunktet; Distrikt 4-holdmesterskab for heste og ponyer. Det er et ridestævne, som også kan blive en rigtig hyggelig familieweekend, da der er mulighed for at både hestene og rytterne overnatter. Sidste år var der 90 heste med rytter og familie, som benytte lejligheden til en lille "hesteferie". Der vil også være mulighed for at tage en tur til stranden for at bade, hvis rytterne trænger til at få "skyllet støvet af" i en pause mellem klasserne.  I år kan man møde Tryllekunster Mads, som vil lave ballonheste til børnene. Han optræder også under rytterfesten i det store telt. Desuden kommer der spændende stande og boder med rideudstyr m.m.   Der forventes mindst 250 starter om dagen, og dertil hjælpere og forældre, samt en masse tilskuere, da stævnet afholdes i skoleferien.   Odsherreds Rideklub, der har nogle fremragende faciliteter med masser af plads, har tidligere afholdt store stævner, bl.a. DM i ponyspring 2002 samt landsstævne for ponyer i 2007.   Flere oplysninger findes på hjemmesiderne http://www.d4horseshow.dk eller http://www.ohr-d4.dk, som løbende opdateres.   Forsidefoto: JP-Photo.dk