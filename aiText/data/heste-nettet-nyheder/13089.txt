Delt føring til HARK og NØR i 100 års turneringen
2017-05-10T23:41:16
Harridslev Rideklub (HARK) og Nordøstsjællands Rideklub (NØR) er lige nu mule mod mule i 100 års klubturneringen sponsored by Ifor Williams og Hestemagasinet-Everhorse. Efter sidste weekend har de to klubber begge 490 point. Tredjepladsen indtages af Sundeved Rideklub (SDR) med 415 point.   Slut med breddeaktiviteter I løbet af hele foråret er der weekend efter weekend redet point hjem til de omkring 200 klubber, der allerede nu er med i turneringen. Pointene hentes i både breddeaktiviteter, dressur, spring, military, distance, voltigering og TREC Sport. Den kommende weekend bliver også travl på aktivitetssiden, der er nemlig både spring, TREC Sport, dressur og military med 100 års klasserne. Hvad angår breddeaktiviteterne, så var det kun ved kvalifikationer til Landsfinalerne, der kunne hentes point, og det skulle være inden den 11. maj. Derfor er der ikke flere breddeaktiviteter med i turneringen. Du kan følge med i turneringen på www.100aar.rideforbund.dk - og her kan du se både det samlede resultat og resultaterne fordelt på de enkelte discipliner.   Om 100 års klubturneringen Dansk Ride Forbunds 100 års klubturnering sponsored by Ifor Williams og Hestemagasinet - Everhorse rides i alle discipliner ved stævner rundt om i Danmark. Ønsket med turneringen er at styrke sammenholdet og fællesskabsfølelsen i landets rideklubber. For klubberne gælder det om at samle så mange point som overhovedet muligt, og jo flere discipliner klubben er repræsenteret i - desto større chance for at vinde turneringen. Hovedsponsor for turneringen er Ifor Williams Trailers og Hestemagasinet - en del af Everhorse gruppen, og hovedgevinsten i turneringen er en flot Ifor Williams hestetrailer til klubben. Andenpladsen vinder et flot jubilæumsspring fra Viffeldt Safety-System. Læs mere om turneringen HER.   Kilde: Dansk Ride Forbund