Håber svensk mesterkusk gør en forskel 
2012-11-07T08:25:04
Gitte Madsens derbydeltager Rambo Flex har i den grad været forfulgt af uheld i år. I dag onsdag på Solvalla håber stalden, at heldet vender. En af Sveriges bedste kuske kører. Tre andenpladser og små 75.000 kroner er det lidt halvsløve resultat, som årgangshesten Rambo Flex indtil nu i denne sæson har fået skrabet sammen. Slet ikke det resultat, som træner Gitte Madsen, ejerkredsen og resten af stalden havde håbet. Men i sidste start, Taroks Mindeløb på Koster Memorial-dagen på Lunden, fik den sortbrune hingst masser af selvtillid på kontoen, da den aldrig fik chancen i inderbanen. »Det var faktisk dejligt at se, at han var ved at løbe ud af både sele og vogn. Han er med andre ord på rette vej. Det synes vi faktisk, at han har været i et stykke tid. Hele sæsonen har jo stort set været noget hø, men efter at vi er begyndt at køre ham i lukket hovedlag, så har han skærpet sig en del,« siger Jan Tranholm fra træner Gitte Madsens stald.     Lille felt, stor kusk Onsdag skal Rambo Flex til start i Solvallaserien, hvor den blandt andet møder On Track Piraten, som netop har vundet det store tyske fireårsløb Grosser Preis von Deutschland og besejrede ved den lejlighed en af Europas allerbedste fireåringer, Brad de Veluwe. Gitte Madsen har lavet en aftale med sin svenske favoritkusk Johnny Takter om at køre Rambo Flex i den svenske hovedstad. Kusken har som bekendt tidligere vundet det danske derby med Gitte Madsens Magic Sisa. »Takter kender jo nok Rambo Flex' modstandere bedre, end vi gør, så mon ikke det taktiske bare skal overlades til ham. Nu skal hesten heldigvis ud i et lille felt, hvor vi kan håbe på masser af tempo. Jeg tror, at Takter vælger at køre lidt med fra start, så de forhåbentlig kan ramme anden-tredje par udvendigt, og så må vi se, hvad det ender med,« siger Jan Tranholm. Gitte Madsen tager sammen med staldpigen Stefanie Ankerdal turen til Solvalla. Rambo Flex har tidligere været til start på Solvalla, hvor den for René Kjær hentede en andenplads.Af Hestesportens Medier  René Kjær ses her bag Rambo Flex ved en start i Aarhus. Foto: Ole Hindby.