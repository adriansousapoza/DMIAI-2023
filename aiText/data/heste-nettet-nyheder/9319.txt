Islandske heste i Sagnlandet Lejre
2012-08-24T07:47:00
I aften og morgen tidlig går det løs med indkvartering af op mod 150 heste og ryttere, som alle skal deltage i det Historiske Islandsheste Show i Sagnlandet Lejre.   Det er Lokalklubben Geysir´s Aktivitetsudvalg som står for arrangementet, som er helt unikt og det eneste af sin slags i hele landet.   Rundt om i Sagnlandet kan man møde den islandske hest gennem dens mere end 1000 årige historie:   Jernalderrytterne som befolker landsbyen Lethra og som har opvisning i jernalderkampe på hesteryg Vikingeryttere som byder velkommen på Ravnebjerg og misandten om man ikke kan smage sammenkogt hestegryde. Middelalderryttere fra Kong Valdemars Venner, som fremviser ringridning i fuld galop. Historiske ryttere såsom en islandsk brud, en islandsk præst og islandske postryttere. Den islandske hest fremvises også som bøndernes hest, en hårdarbejdede lille hest som både kunne trække landbrugsredskaber og gå for vogn, og som laver et fantastisk show på opvisningsbanen med dette.  Derudover er der hele nutidens brug af hestene, sport og avl, hvor de mere moderne discipliner såsom gangartsfremvisning, dressur, spring og hingste fremvises under ryttere.   Og ikke mindst konkurreres der i Øl-tølt - hvor rytterne skal ride rundt med et glas fyldt op med øl i gangarten tølt uden at spilde en dråbe. Den som kommer i mål med mest øl tilbage og på hurtigst tid har vundet.   Derudover kommer FAXI-kvadrillen - også kendt fra Roskilde Dyrskue og laver et fantastisk kvadrilleshow i tølt med formations ridning.   Hele Sagnlandet er fyldt op med ryttere og islandske heste, som man kan møde og opleve både i deres historiske baser men også til de forskellige historiske shows, som grupperne vil fremvise.   Der er gratis trækketure for børn begge dage og Sagnlandet og Geysir byder velkommen lørdag 25. og søndag 26. august kl. 11.00-17.00.   Læs mere om arrangementet på Sagnlandets egen hjemmeside - hvor der også ligger en video på forsiden, som er værd at se: http://www.sagnlandet.dk/     Foto: Vikinger med deres heste - fra Historisk Islandsheste Show 2010 - foto: Henriette Andersen      