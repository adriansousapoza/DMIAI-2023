Ingen championatsfinaler i 2020
2020-11-03T16:29:36
Arrangørerene af PAVO og DRF's championater for unge dressur- og springheste har besluttet at den planlagte finalerunde ikke afvikles i år, som følge af de seneste stramninger i Covid-19 restriktionerne   Stramninger fører til aflysning På baggrund af myndighedernes senest opdaterede COVID-19-restriktioner, som medførte yderst skærpede retningslinjer for alle idrætsarrangementer og ikke mindst et forsamlingsforbud på max 10 personer (ved deltagere over 21 år), har både Blue Hors og Danish Derby i fællesskab med Pavo og Dansk Ride Forbund været nødsaget til at aflyse finalerne i årets championater for de unge dressur- og springheste helt.   Ingen nem beslutning Det har ikke været nogen nem beslutning for Blue Hors, udtaler direktør Ole Magnus Petersen, der dog ikke er i tvivl om, at det er den rette beslutning, der nu er truffet: "Beslutningen er baseret på myndighedernes skærpede retningslinjer med et forsamlingsforbud på max. 10 personer samt de tilbagemeldinger, vi har fået fra finaleryttere. Den fælles vurdering er, at retningslinjerne, i kombination med de fysiske forhold, som et stævne på Blue Hors pt. vil kunne afvikles under, vil give en oplevelse, som hverken sportsligt eller underholdningsmæssigt er tilfredsstillende. Derfor har vi desværre ingen andre muligheder på nuværende tidspunkt end at aflyse", slutter han.    Ærgerlig over aflysning af Christmas Show Også Casper Cassøe fra Danish Derby udtrykker stor ærgrelse over at måtte aflyse: "Efter dialog med Østjyllands Politi er det desværre blevet tydeligt for os, at vi ikke kan gennemføre årets Christmas Show, hvor finalerne for de unge springheste skulle have været afviklet, og det er vi ubeskriveligt kede af. Vi kæmpede til det sidste for at kunne afvikle, men vi må acceptere, at vi alle har et øget fælles ansvar efter myndighedernes seneste stramninger, og derfor er en aflysning desværre uundgåelig".   Arbejder på alternative hædringer I fællesskab med Pavo arbejder DRF nu benhårdt på at finde en alternativ løsning for at hædre årets championatsdeltagere, når nu finalerne desværre må aflyses helt i år. "Der er ingen tvivl om, at vi er rigtig kede af, at det ikke kan lykkes at afholde finalerne i år, men vi er ikke i tvivl om, at det er den rette og mest ansvarlige beslutning at træffe, og vi skal nok få fundet og hædret de dygtige vindere på en fin, alternativ måde" forsikrer Morten Larsen fra Pavo. Dansk Ride Forbund melder naturligvis ud, så snart de er klar med ovenstående.       Arrangørerene af PAVO og DRF's championater for unge dressur- og springheste har besluttet at den planlagte finalerunde ikke afvikles i år, som følge af de seneste stramninger i Covid-19 restriktionerne