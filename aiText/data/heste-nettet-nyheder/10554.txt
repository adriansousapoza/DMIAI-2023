World Cup tredjeplads til Nanna Merrald
2014-03-02T19:01:23
Göteborg Horse Show har i de forgangne dage afholdt en kvalifikation af Reem Acra FEI World Cup, hvor Danmark var repræsenteret af Nanna Skodborg Merrald på Millibar samt Lena Leschly Åmand på Gørklintgårds Fanero.   Fredagens Grand Prix blev vundet af tyske Jessica von Bredow-Werndl på Gribaldi-sønnen Unee BB med 75,060 %. Andenpladsen gik til svenske Patrik Kittel og Come Back II-sønnen Toy Story med 74,740 %. På en flot tredjeplads kom så Nanna Skodborg Merrald med Millibar e. Milan/Liberty Dane med 72,640 %. En flot præstation af den kun 20-årige danske rytter, i sin første World Cup-sæson. Nanna Merrald slog dermed rutinerede navne, idet hun henviste Hans Peter Minderhoud og Johnson e. Jazz/Flemmingh til fjerdepladsen samt norske Cathrine Rasmussen og Florestan-sønnen Fernandez til femtepladsen.   Lena Leschly Åmand og Gørklintgårds Fanero sluttede på 11. pladsen med 67,180 %, ved deres World Cup-debut.   I gårdagens Grand Prix Kür formåede Nanna Merrald at fastholde tredjepladsen, hvilket har indbragt hende en femteplads på World Cup Ranglisten, hvilken har resulteret i en billet til finalen i Lyon til april. På ranglisten har vi desuden danske Anna Kasprzak på fjerdepladsen, hvormed hun ligeledes har indløst en billet til finalen.   Lena Leschly Åmand og Gørklintgårds Fanero sluttede også i Küren på 11. pladsen, her med 68,775 %.   Resultaterne kan ses her.     