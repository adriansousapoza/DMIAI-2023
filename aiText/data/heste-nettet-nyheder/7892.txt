Grand Prix-placering til Schou
2011-07-12T15:40:55
Christian Schou gjorde en god figur ved det store internationale stævne i svenske Falsterbo i den forgangne uge. På hoppen Coronada (Holst. e. Coronado I/Lacapo) placerede Christian sig på en 8. plads i den femstjernede Grand Prix-klasse, der uden tvivl tæller til ekvipagens hidtil største udfordringer og samtidigt lover godt for deres fremtidige samarbejde.  I første runde løb der kun en enkelt tidsfejl ind på kontoen mens der i den anden indløb både en enkelt tidsfejl samt fire fejl for et nedslag. Samlet sluttede de to på 6 fejl i klassen der blev vundet af franske Patrice Delaveau på Orient Express (SF e. Quick Star) foran den svenske komet Angelica Augustsson på den noget alternativt men særdeles effektivt springende Mic Mac du Tillard (SF e. Cruising). Hollandske Maikel van der Vleuten placerede den velspringende og blot 9-årige hingst VDL Groep Verdi (KWPN e. Quidam de Revel/Landgraf I) på klassens tredjeplads.  For sin 8. plads kunne Christian Schou sætte 5.000 Euro ind på præmiekontoen.