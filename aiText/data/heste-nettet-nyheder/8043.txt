Travl military-weekend i vente
2011-09-08T17:57:46
I den kommende weekend er der fuld fart over feltet i militarysporten, idet der afholdes både EM for juniorer og DM for junior- og ungryttere. EM for juniorrytterne afholdes i Vale Sabroso, Portugal. Stævnet er allerede i gang, og afvikles efter følgende tidsplan: Dressur: 8. sept. kl. 09.00 9. sept. kl. 09.00 Terrænridning: 10. sept. kl 09.00 Springning: 11. sept. kl. 11.00 Mesterskabet afgøres i en 1-stjernet klasse, og Danmark er repræsenteret af Camilla Sæby Hansen med Zanzibar. Herhjemme bydes også på mesterskab, idet Gudenådalens Rideklub afholder DRF-mesterskaberne i military for junior- og ungryttere. Stævnet afholdes d. 10.-11. september, med dressur og springning lørdag og terrænridning søndag. I morgen, fredag, er der banepåvisning for rytterne. Mesterskabet rides i en CNC1*, men stævnet byder på mange andre klasser. De dystende epvipager til mesterskabet er: Kira Ragnarsdottir med The Cooler King fra Nexø Rideklub, Henriette Bedsted, der både deltager med Be My Bally og Balzerlunds Little Secret, fra Klithuse Militaryklub, Nanna Mortensen med Romolus fra Nørlund Rideklub og Louisa Poulsen med Falypso Bell fra Gudenådalens Rideklub.