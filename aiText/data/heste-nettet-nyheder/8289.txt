3 år mere med Bundgaard Byg Cup
2011-11-28T22:08:36
Bundgaard Byg A/S og Dansk Ride Forbund har indgået en ny 3-årig sponsoraftale for Bundgaard Byg Cup. Det betyder, at den populære dressurturnering er at finde i stævnekalenderen for 2012, 2013 og 2014. Bundgaard Byg A/S har været sponsor for turneringen i 13 år, og byggefirmaet tager hermed foreløbig 3 år mere på dressurbanerne. Bundgaard Byg Cup 2011 blev vundet af Nanna Skodborg Merrald på Millibar.   Bundgaard Byg Cup - vigtig for udviklingen Bundgaard Byg Cup har gennem mange år været, og er stadig, et særdeles betydningsfuldt led i udviklingen af den danske dressursport. Turneringen, der afvikles i Intermediaire I og Intermediaire I Kür, er et vigtigt skridt på vejen til de allersværeste klasser for både ryttere og heste.   "Vi ser og har gennem årene set en enorm udvikling i kvaliteten i den danske dressursport, og ligesom vi har kvaliteten i højsædet i vores virksomhed, ønsker vi også at bidrage til kvalitetsudviklingen i dressursporten. Vi er glade for at have været med i denne udvikling i så mange år, og ser frem til også at kunne bidrage til den fremtidige udvikling", siger Arne Kvejborg, direktør og indehaver af Bundgaard Byg A/S.   "Blandt danske ryttere og i den øvrige ridesport er Intermediaire I lig med Bundgaard Byg Cup, og vi er utrolig glade for at Bundgaard Byg har sagt ja til at fortsætte samarbejdet i 3 år mere. Turneringen er særdeles vigtig for dressursporten og udviklingen af den danske elite, og netop derfor er støtten fra Bundgaard Byg afgørende", siger Jens-Erik Majlund, generalsekretær i Dansk Ride Forbund.   Om Bundgaard Byg Cup Bundgaard Byg Cup er en dressurturnering der afvikles i Intermediaire I og Intermediaire I Kür over tre kvalifikationsrunder og en finale. Turneringen er åben for danske og udenlandske ekvipager, der har opnået et resultat på 60 % eller mere i Prix St. George ved et C- eller et D-stævne. De 20 ekvipager, der samlet har opnået den største pointsum i de tre kvalifikationsrunder, er kvalificerede til finalen.     Kilde: DRF