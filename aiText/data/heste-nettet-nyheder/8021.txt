Inger Bertelsen ny danmarksmester i distance
2011-09-03T22:05:52
Det blev Inger Bertelsen og Portal, der med en flot præstation ved DM, kan bryste sig af titlen som Danmarks bedste distanceekvipage 2011. Mesterskabet blev afgjort lørdag den 3. september ved det internationale CEI2*-stævne ved Vesterhavet. Christine Pedersen fik DM-sølv, mens bronzen gik til Hanne Haagen Hansen. DM-guld til Bertelsen Inger Bertelsen på Portal sikrede sig DM-titlen i distance i den 124 km lange internationale CEI2*-klasse, der blev afviklet ved Vesterhavet den 3. september. DM-sølvet gik til Christine Pedersen på Shetan Shadwan, mens Hanne Haagen Hansen på Sharif fik bronze. Mesterskabsridt indbød til godt tempo Den 124 km lange rute med start i Vrensted Rideklub var lagt, så ekvipagerne fik tilbagelagt mange kilometer på stranden. Strækningen var lang og flad og bød ikke på de store forhindringer, men opfordrede derimod til et godt tempo. Udover på stranden gik ruten ad stier gennem plantager og varierende terræn. Sværeste klasse ved stævnet var en international CEI3*-klasse (164 km). Ridesportens maraton Distanceridning er ridesportens maraton, hvor kunsten er at komme først i mål efter et langt ridt. Konkurrencen foregår ved at gennemride en afmærket rute i terrænet, og ridtet overvåges af erfarne dyrlæger, som sikrer, at hestene ikke overbelastes. Hestene kontrolleres både før, under og efter løbet. De må ikke have for høj puls, være halte eller vise andre tegn på overanstrengelse. Har de det, udgår rytteren af løbet. For alle klasser gælder mottoet: "At fuldføre er at vinde". I distanceridning vægtes hestens kondition og tilstand ved mållinjen højt, og det gælder om at komme i mål med en hest, der er frisk til en etape mere. Tidligere Danmarksmestre i distanceridning: 2010 Johanne Hvid/Mardan OX 2009 Dorthe Christensen/Sebu 2008 Kristina Johansen/Gama Vrå 2007 Tanja van Willigen/Shajan OX 2006 Lotte Klitgaard Jespersen/Grafik OX Vrensted Rideklub - http://www.vror.dk Pressemeddelelse