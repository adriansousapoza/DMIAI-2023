Dartmoorponyer sælges under falsk varedeklaration
2011-10-01T12:00:02
I 2011 er Avlsforeningen for Dartmoorponyer i Danmark optaget i Moderforbundet - Dartmoor Pony Society, England. I den forbindelse er nogle ponyer desværre udelukket for avlen pga avl med hingste, som ikke har været godkendt i Moderforbundet tilbage i 60'erne. Disse ponyer vil på intet tidspunkt kunne opfylde kravene som godkendte dartmoorponyer. Der florerer dog stadig ganske mange salgsannoncer på ikke-godkendte dartmoorponyer, hvor sælger alligevel angiver ponyen som Dartmoor, hvilket af foreningen betegnes som falsk varedeklaration. Sælger skriver typisk, at ponyens pas er opdateret - hvilket de ikke er, for så ville de have en anden farve end bordeaux og være uden foreningens logo. Ændring af pas sker i samarbejde med Videnscenter for Landbrug/Hest. Bekymret på købers vegne "Det er mest for købers skyld, så de ikke står med "katten i sækken", når barnet har forelsket sig i ponyen, og mor og far tror, de skal avle dartmoorponyer, hvorefter de finder ud af, at det kan de ikke" udtaler sekretær i Avlsforeningen for Dartmoorponyer i Danmark, Bianca Strandholdt, til Heste-Nettet. Listen over ikke-godkendte ponyer findes på foreningens hjemmeside www.dartmoor.dk under "Dartmoor Pony Society". Alle øvrige dartmoorponyer, som ikke fremgår på denne side, er godkendte - listen opdateres per 31/12 med nye afkom/afgåede ponyer. Hvis man har tvivlsspørgsmål, er man som køber/sælger velkommen til at kontakte betyrelsen.