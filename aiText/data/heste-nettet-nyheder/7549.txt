Hingstedag på Sjælland
2011-03-17T12:48:24
Den 20. marts kl. 11.00 inviterer Aktivitetsudvalg Sjælland, DOA og Lokalafdeling Sjælland, FHF til Hingstedag Sjælland på Ejlstrupvej 120, 4100 Ringsted.  Hingstedagen er veltilrettelagt med et seværdigt program og mange tilskuere plejer vanen tro at finde vejen forbi. Her har du muligheden, hvad enten du er avler, rytter eller hesteinteresseret, for at komme og se et bredt udvalg af Oldenborg og Frederiksborg hingste der er top klargjort til dagen. Hingstene bliver vist ved hånd og redet på forskellige niveauer. Der rides fra La til PSG. Vi kan se frem til at byde velkommen til Stuntman af Hvarre der går landsstævner og helt sikkert vil give en rigtig flot opvisning. Ligeledes kan vi glæde os til at Joachim Thomsen kommer og rider Baccarat. Ekvipagen har netop lavet en flot opvisning til Hingstekåring i Herning, og Joachim vil, hvis det kan gå op, lave en mindre 'Clinic'.  Der er rigtig mange deltagere i år hvor Oldenborghingste fra Støvring, Hvarre, Husmann samt fra hele Sjælland har meldt deres ankomst. Flere af de helt nykårede hingste der netop har fået tildelt en 1 årig avlsgodkendelse, kommer og bliver vist ved hånd og løse i ridehuset. Der er altså her mulighed for at se de sidste nye hingste. Frederiksborgerne stiller med hingste fra både Sjælland og Jylland, der på bedste vis repræsentere FHF. Der vil i år også være lotteri med rigtig gode præmier, ligesom der også stemmes om hingstene. Dette gøres i følgende kategorier: Bedste Frederiksborg, bedste renavlede Oldenborg og bedste forædlede Oldenborg. Bland disse 3 vindere findes 'dagens hingst' som vanen tro udlover en bedækning. Denne udtrækkes ved lodtrækning. Du behøver bestemt ikke være avler eller inde i Oldenborg eller Frederiksborg avlen for at komme og nyde de smukke og veloplagte hingste. Hvis du som avler ikke helt har hingstevalget for 2012 føllet på plads, så har du her rig mulighed for at komme tæt på nogle af landets bedste avlshingste fra de 2 forbund. Vil du bare gerne nyde god ridning, så er det også her det sker. Kilde: Pressemeddelse