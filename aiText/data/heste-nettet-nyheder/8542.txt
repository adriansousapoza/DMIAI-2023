Debut for Lars Petersen og Casmir
2012-02-13T13:39:01
I Florida debuterede Lars Petersen i lørdags på den 13-årige DV-vallak Gredstedgårds Casmir og den 14-årige DV-hoppe Mariett i Grand Prix.  Debuten talte sit eget tydelige sprog med 68,582 % og en førsteplads på Casmir e. Continue/Rastell (opdr. Else og Peder Øllgaard) og 67,872 % og en andenplads på Mariett e. Come Back II/Sidney, ejet i fællesskab af Lars og Marcia Peppers.  Tredjepladsen gik til danske Mikala Gundersen, der også debuterede i Grand Prix sammenhænge på den 12-årige DV-hoppe My Lady e. Michellino/Ritterstern med 66,241 %. Mikala Gundersen og eks-danskeren Janne Rumbough erhvervede My Lady for et par måneder siden. Udover at score flotte 66,241 % i deres Grand Prix-debut, startede ekvipagen fredag Intermediaire II med 70,921 % og sejre til følge.  Lars Petersen ville ellers melde fra stævnet, idet hans far, Niels Ejnar, døde fredag aften 71 år gammel. Lars mor Ingrid insistere dog på, at Lars skulle ride stævnet til ære for hans far og største fan. Lars og Melissa fløj derfor først til Danmark søndag.  Det er nu tre måneder siden af Blue Hors udstationerede deres to Grand Prix-heste Romanov og Casmir til hhv. Edward Gal og Lars Petersen. Det er derfor med en vis spænding at se hvorledes hestene fungerer i deres nye partnerskab. Med en Grand Prix debut sejr på 68,582 % må OL-rytteren Lars Petersen og VM-hesten Gredstedgårds Casmir siges at være godt på vej i deres samarbejde, og det bliver interessant at følge parret. Det er planen, at ekvipagen starter endnu en national Grand Prix og derefter et par af forårets CDI-stævner, inden turen i maj måned til Danmark og de europæiske stævnepladser. 