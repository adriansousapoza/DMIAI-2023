Cassini II er død
2011-09-16T14:46:02
Avlshingsten var kommet slemt til skade ved en ulykke på folden i Frankrig, hvortil han var udlejet af det tyske holstenerforbund. Trods en hasteoperation stod Cassini II's liv ikke til at redde og han måtte aflives, meddeler holstenerforbundet på deres hjemmeside.  Cassini II der faldt efter hingsten Capitol I og hoppen Wisma efter Caletto II/Mahmud, stod livet igennem i skyggen af sin storebror, den allerede legendariske Cassini I. Cassini II producerede til trods for, at han først i de senere år blev ligeså populær blandt avlerne som sin ældre bror, utallige kårede hingste i alverdens forbund og mange sportsheste som i dag konkurrerer på internationalt topniveau.  I Danmark virkede Cassini II en årrække gennem Grænseegnens Holstener Hesteavlsforening og bedækkede i den periode en del danske hopper og har i dag 83 dansk registrerede afkom, hvoraf en del dog er fra andre og udenlandske forbund.  Mest kendt er han i Danmark nok for de i Dansk Varmblod kårede sønner Chicago (Holst. e. Cassini II/Cor de la Bryére), Cortado (Holst. e. Cassini II/Lorenz) og Carmargue (Holst. e. Cassini II/Cantus) hhv. fra stationerne Schou & Skouboe og Stald Cajus.