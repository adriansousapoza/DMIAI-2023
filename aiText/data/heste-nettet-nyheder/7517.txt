18 and still going strong
2011-03-12T17:38:29
Det var ikke til at se på sølvmedaljehoppen Monique da hun i dag sprang let og ubesværet med den 16-årige rytter, EM-sølvmedaljevinderen for juniorer 2010, Camilla Fliedner Ernst, at hun i år faktisk fylder 18 år. Monique (DV e. Charmeur/Goldfinger/Maykop OX opdrættet af familien Holstein) startede allerede sin internationale karriere i år 2000, blot 7 år gammel hvor det også blev til en andenplads i en S-klasse. Med mindre pauser har Monique konkurreret stabilt under diverse internationale topryttere og nu er turen altså kommet til Camilla Ernst som i det seneste år har nydt mange succeser på Monique. I dag blev det så til sejren i en MA-springning ved hingstekåringen i Herning. Det blev ihærdigt forsøgt fra alle sider, at stjæle sejren fra Camilla og Monique. Det bedste forsøg gjorde Tina Lund på Athene D. (DV e. Aston/Avanti/Solist opdrættet af Jens Danielsen) men hun måtte dog tage til takke med 2. pladsen. Tyske Thomas Voss prøvede også på hingsten Carinjo (Holst. e. Cascavelle/Landgraf I/Ramiro) men han måtte altså se sig slået af både Tina og Camilla. Thomas Voss blev skarpt forfulgt af en stærkt ridende Søren Knudsen på Harry-K (DV e. Equest Carnute/Robin Z II/Lagano opdrættet af Søren Knudsen) men det blev altså ikke til mere end en 4. plads for ekvipagen. Bedst som man troede at Monique var klassens alderspræsident, så kom 19-årige Fourage på banen. Fourage (DV e. Fridericus Rex/Furore/Tasano opdrættet af Erik og Inge Conradsen) og Anja Lykke Nielsen fik dog et ærgerligt nedslag i omspringningen.