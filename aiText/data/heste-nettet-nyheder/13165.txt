6 individuelle medaljer til NM i springning
2017-07-01T23:47:35
I dag var det tid til at uddele nogen af de individuelle medaljer til NM i Hammerö i Sverige. Det var med fuld kampgejst, at de danske ryttere gav sig i kast med dagens opgave. Intet mindre end 6 NM medaljer blev i løbet af dagen hængt om halsen på en dansker!Sølvmedalje hos kat. III De første til at kæmpe om de individuelle medaljer var de helt unge ryttere på kat. III ponyerne. Der måtte en omspringning til mellem svenske Ebba Danielsson og danske Josephine Christian Jacobsen med Dykebeck Wild Hazel Nut, før guldet og sølvet var fordelt. Her blev det Ebba der trak det længste strå, efter at hun red fejlfrit i omspringningen i tiden 36.29 sek. Josephine fik desværre to bomme med sig i tiden 30.83 sek. Også bronzemedaljen måtte der en omspringning til at fordele - her var hele 4 ryttere med samlet 8 fejl efter alle runderne, heraf var to danskere. Så det var muligt tidligt på dagen at hive endnu en medalje hjem - men det blev svenske Klara Magnusson, der var den hurtigste med 0 fejl. Danske Nadia Thinggaard måtte med sin fejlfrie runde i tiden 30.54 tage til takke med den utaknemmelige 4. plads. Danske Malou Kastbjerg blev nr. 6. Se resultatlisten af klassen HER.     Guld- og bronzemedalje hos kat. II Hvad der ikke helt lykkedes for kat. III rytterne, lykkedes til gengæld for rytterne hos kat. II. Her blev det nemlig til to medaljer, og guldmedaljen kom sikkert i hus, efter at Josefine Sandgaard Mørup med Kantje's Valentijn var eneste rytter der havde redet fejlfrit i samtlige runder. Svenske THea Gånehed besatte sølvmedaljen med samlet 5 fejl. Endnu en svensker havde mulighed for at vinde en medalje, Ida Selin skulle i omspringning med danske Karoline Sloth Kjær på Bjerregårds Qlimax, efter de over de foregående runder begge havde samlet 8 fejl. Det blev som bekendt Danmark, der vandt bronzemedaljen, efter at Karoline fik en enkel bom i omspringnngen i tiden 42.08, hvor Ida i forsøget på at ride fejlfrit alligevel fik revet en bom, og med 2 tidsfejl oveni var det samlet 6 fejl - og dermed en dansk bronzemedalje! Resultatlisten kan ses HER.   Sølv til Annestine Så blev det tid til de første og ældste ponyryttere. Kat. I ponyerne skulle i vælten, og der blev kæmpet godt for det inde på banen. Guldmedaljen lå sikkert hos Andrea Bech fra Norge, efter hun som eneste rytter havde redet alle runder fejlfrit. Men 3 ryttere skulle mødes i en omspringning for at fordele sølv- og bronzemedaljen, efter at de hver især havde fået samlet 4 fejl over de 4 runder. Her blev det danske annestine Kibech Hansen med Eddies Dream, der var den absolut bedste i omspringningen, efter hun red fejlfrit i tiden 42.45 sek. Svenske Ingrid Ravik besatte bronzemedaljen, og norske Sanne Sørlie fik den utaknemmelige 4. plads, efter hun fik en bom i den ellers meget hurtige tid 39.28 sek. Resultatlisten af klassen kan ses HER.   Sølv- og bronzemedalje hos childrenrytterne To flotte medaljer blev det også til hos de danske childrenryttere, selvom det var så tæt på at være af guld! Det var kun lykkedes 2 ryttere at ride fejlfrit i samtlige 4 runder, hvorfor svenske Lucas Arvidsson og danske Marie Bjørn Henriksen med Tops Taloubet T skulle mødes i en omspringning for at fordele guld og sølv. Det lykkedes Lucas at ride fejlfrit i tiden 40.24 sek - og den tid forsøgte Marie at slå, og det lykkedes - men desværre faldt der en bom på vejen, så selvom tiden 40.19 var hurtigere, måtte hun tage til takke med sølvmedaljen. Bronzemedaljen skulle også fordeles i en omspringning, da det var lykkedes 3 ryttere at ride med samlet 4 fejl over de foregående runder. Det var en rigtig skandinavisk kamp mellem Sverige, Danmark og Norge, og man fristes til at sige at selvfølgelig var det Danmark, der vandt den kamp! Det blev nemlig Madelin Bennetsen med M.B. Hummels Acdc, der som eneste rytter i omspringning red fejlfrit - og i øvrigt i den hurtigste tid af de 3, som var 41.52 sek. Resultatlisten af klassen kan ses HER.