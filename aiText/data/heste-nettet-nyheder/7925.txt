DM i dressur 2011 afgjort!   Opdateret
2011-07-31T17:07:27
Et spændende DM i dressur for seniorer er netop afgjort på Broholm Gods, hvor dressurrytterne siden fredag har dystet om den prestigefyldte titel som Danmarks bedste. En ung rytter har hele mesterskabet igennem haft "førertrøjen" på, og i dag lykkedes det altså Lisbet Seierskilde at levere endnu et imponerende ridt, hvor Lisbet på trods af lidt problemer i starten af programmet roligt fik rettet op, hvilket var med til at vise at hun bestemt er sin nye titel værdig, og hun kan nu nemlig kalde sig DM vinder 2011. Lisbet rider hesten Jonstrugårdens Ranuer, og sammen er de netop i denne weekend også blevet udtaget til at repræsentere Danmark ved det forestående EM. Dette skal de gøre sammen med bl.a. sølvmedaljevinder ved DM Sune Hansen og Blue Hors Romanov. Sune og Romanov fik sidste år bronze, og i år lykkedes det altså for ekvipagen at ride sig til sølv omend guldet var tæt på!  DM vinder 2011 Lisbet Seierskilde og Jonstrupgårdens Raneur Foto: JP-Photo.dk Sidste års vinder Anne van Olst og Exquis Clearwater måtte i år se sig slået af både Sune Hansen og Lisbet Seierskilde, og det blev derfor til en bronzemedalje. Anne van Olst og Exquis Clearwater skal dog ligesom Sune Hansen og Lisbet Seierskilde forsvare Danmark ved EM, hvor der også rides om OL-kvalifikation. Den sidste rytter på EM holdet er Nathalie zu Sayn-Wittgenstein, der også deltog i DM i år. Nathalie havde dog valgt at spare sin tophest Digby til EM, og i stedet havde hun medbragt Horsebos Smarties og Rigoletto. Efter dette DM har Nathalie zu Sayn-Wittgenstein valgt at pensionere Rigoletto fra konkurrencesporten.  Anne van Olst og Exquis Clearwater Foto: JP-Photo.dk Desværre var DM i år ikke helt uden problemer for nogle af rytterne. Således måtte Daniel Bachmann Andersen trække Donna Silver ud af konkurrencen i dag. Ekvipagen lå ellers til at kunne ride sig en medalje hjem, men desværre var Donna Silver ikke på toppen i dag, og derfor blev det besluttet at hun ikke skulle med til start. Ligeledes var Bo Høstrup så uheldig at Cajo midt i programmet tabte en sko, Bo kunne dog ride programmet færdigt. Du kan se alle resultaterne fra DM her.