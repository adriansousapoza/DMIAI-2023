Det var en oplevelse for livet 
2012-11-05T15:57:50
Amatørrytter Lea Olsen var her til formiddag i audiens hos HM Dronning Margrethe for at takke for dronningens ærespræmie. Men hun var lige ved at komme for sent. »Det var en stor oplevelse, som jeg vil huske resten af livet,« siger Lea Olsen efter audiensen, hvor hun takkede for de ørenringe, hun fik i ærespræmie, da hun vandt HM Dronningens Ærespræmie i begyndelse af august på Klampenborg Galopbane. »Dronningen ville gerne tale om hestene, hvad jeg laver privat og flere andre ting. Hun var meget spørgelysten,« fortæller Lea Olsen, der forinden var blevet udstyret med hvide handsker og instrukser fra hofmarskalen. Men det var lige ved, at hun og formand for Dansk Galop Nick Elsass var kommet for sent. »Jeg kørte fra Aarhus meget tidligt i morges for at være i god tid, men holdt i kø helt fra Slagelse,« beretter den danske championrytter. Efterfølgende var hun i de kongelige stalde for at se alle kareterne og se de 13 heste blive trænet af Poul Erik Petersen, der er bror til den danske galoptræner Niels Petersen i Norge. »Det var også en stor oplevelse,« siger Lea Olsen.   Af Hestesportens Medier   Forsidefoto: Lea Olsen og Runner Runner vinder HM Dronningens Ærespræmie. Foto: US Photo.