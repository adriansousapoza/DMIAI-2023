WUEC 2012 med dansk deltagelse 
2012-08-23T21:07:11
For første gang nogensinde er Danmark med til VM for universitetsstuderende, World University Equestrian Championship, som i år afholdes på det kendte stadion i Aachen. Det er 10. gang at WUEC afholdes.  Der skal både rides i spring og dressur, og der er tale om både hold- og individuelle medaljer. Alt i alt er der 4 medaljer at ride om. Individuelt i hhv. spring og dressur og individuelt samlet for spring og dressur. Derudover er der holdmedaljer for det samlede resultat i spring og dressur.  Danmark er repræsenteret af Marie Louise Horstmann, Thomas Hougaard og Charlotte Kondrup. Der ud over har Danmark Henning Horstmann og Nanna Hvarre med som officials.  Der er i alt 26 nationer meldt til start i dette års VM, som afholdes hvert andet år. Det foregår alt sammen på lånte heste, med meget begrænset mulighed for at ride hestene inden. Hestene er der blevet trukket lod om.  I dressuren er der ca. 5 minutters opvarmning og i springningen er der samme tid, hvor man maks må ride 2 spring. Yderligere opvarmning af hesten er sket forinden af en rytter, der ikke er til start til stævnet.  Onsdag blev den første runde i dressurdelen redet. Her er hele holdet på banen på en gang, hvor de rider med ca. 5-10 meter mellem hinanden. Holdet konkurrerer dog ikke mod hinanden, men den rytter der er sikker på at gå videre til næste runde er den rytter, som klarer sig bedst på den enkelte hest - den samme hest er til start i alt tre gange. Derefter vil der ske supplering fra de bedste resultater som ikke kom med i første omgang.  Hver hest rides af tre forskellige ryttere fra tre forskellige nationer. Den rytter som får det bedste resultat på hesten, er sikret at gå videre til næste runde, derefter suppleres der op så i alt halvdelen af feltet er videre til 2. runde. Der er i alt 5 runder i hver disciplin, og kun enkelte går helt til finalen. I springfinalen er springene helt op til 140 cm høje og i dressur er det på niveau der svarer til MA som kür - stadigvæk på lånte heste.  Ganske overraskende gik to ud af vores tre meget springbetonede ryttere onsdag videre til 2. runde. Al bedømmelse af rytterne i både spring og dressur sker af FEI-dommere.   Arrangørerne har gjort utroligt meget ud af eventen, og de har hver eneste dag sørget for sociale sammenkomster af forskellig art, hvor et af højdepunkterne er Riders Ball.  Det blev lidt i sidste øjeblik, at Danmark rent faktisk kom til at deltage. Fra rytternes side skal der siges mange tak til sponsorerne Uggerhøj Biler i Frederikshavn, Scan Horse som producerer mærket Equipage og Helle Hougaard som er kommet os til undsætning i sidste øjeblik.   Forsidefoto: JP-Photo.dk (Arkivfoto)