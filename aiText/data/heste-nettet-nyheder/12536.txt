3. runde af ECCO Cup afholdt på HGS
2016-11-07T20:02:44
Unge dressurtalenter er nu gennem 3. kvalifikation af ECCO Cup. I weekenden blev der nemlig afviklet 3. kvalifikation af ECCO Cup hos Heslegård Sportsrideklub for juniorer, ungryttere og U25   Vinderne I juniorklassen løb Camilla Søndberg Thomasberg Andersen og Rafaella K med sejren, mens Ingrid Hagman Rimestad og Østersøens Don Juan vandt kvalifikationen for ungryttere. I kvalifikationen for U25 blev det Katrine Gammelgaard Loft og La Reina Romana, der opnåede det bedste resultat. Finalestævnet afvikles den første weekend i december hos Middelfart Ridecenter.   Camilla og Rafaella bedst begge dage ECCO Cup kvalifikationen blev redet over 2 dage, og 15 dressurekvipager var videre til kürfinalen søndag. Resultatet findes ved at lægge resultatet fra lørdagens ridt sammen med søndagens resultat. Bedste juniorekvipage blev Camilla Søndberg Thomasberg Andersen (ESRK) og Rafaella K. Parret vandt både lørdagens klasse og søndagens kür med henholdsvis 72,387% og 76,833%. Det betød en samlet procent på 74,610. Andenpladsen gik til Victoria Kuusisto Pedersen (SØR) og Langkjærgaards Donna Fetti med samlet 70,792%, mens Celine Rørbæk Silfen (VAL) og Romio Højris tog tredjepladsen med samlet 70,771%.   Tæt kamp om placeringerne hos ungrytterne Som hos juniorerne var 15 ekvipager videre til søndagens kür, og her var det altså Ingrid Hagman Rimestad (SBR) og Østersøens Don Juan, der gjorde størst indtryk på dommerne. Med 70,351% og 72,792% blev det til samlet 71,572%, og dermed var førstepladsen i hus. Der var dog hård kamp om top tre placeringerne, og lige i hælene på Ingrid kom Maja Andreasen (VAL) og Skjoldsgaard Monte-vo, der red sig ind på andenpladsen med samlet 71,205%. Caroline Aarosin (HVL) og Daydream sluttede med 71,099%, og dermed vandt parret tredjepladsen.   Få U25-ryttere Kun tre ryttere var med i søndagens kür i kvalifikationen for U25 ryttere. Vinder blev Katrine Gammelgaard Loft (KIRK) og La Reina Romana med 66,574%. Laura Hviid (TAPS) og Denzel blev nummer to med 63,669%, mens Christina Søs Larsen (HGS) og Heslegårds Romulus blev nummer tre med 63,384%.   ECCO Cup - for talentudviklingens skyld Formålet med ECCO Cup er at fremme den danske elite inden for dressursporten, så ekvipagerne kan dygtiggøre sig mod internationalt niveau. ECCO Cup'en strækker sig fra kat. II-ponyer til U25 Grand Prix, hvilket skal sikre en rød tråd i de unge talenters karriere. ECCO Cup rides årligt over tre kvalifikationsrunder og en finale. Finalestævnet er den 3. - 4. december 2016 på Middelfart Ridecenter.   Kilde: DRF   