Travkuske klar til kamp om guldbarre
2012-12-08T16:02:07
Den anden Golden Cup-semifinale blev indledt med drama, men var til slut blottet for spænding. Ti travkuske er nu klar til kort før jul at kæmpe om en vaskeægte guldbarre.   Det er ikke lutter novicer, som 19. december på Charlottenlund Travbane dyster om en guldbarre til en værdi af 250.000 kroner. Det er samtidig landets mest sejrende kuske, som tilsammen har vundet flere tusinde travløb i ind- og udland gennem de senere år.   Finalen blev i fjor vundet af Aalborgtræner Flemming Jensen, som allerede i sidste uge vandt sin semifinale og dermed klarede en billet til Golden Cup-finalen. Selv samme Flemming Jensen havde også en finger med i spillet, da den anden semifinale onsdag i Odense i bidende frost fik en overlegen vinder i hoppen Piano Dilli.   Den træner Flemming Jensen nemlig, og han havde tilbudt hoppen til sin Aalborgkollega Jeppe Juel, som ikke var sen til at sige ja tak til køreture. Parret vandt nemlig overlegent. »Hun var fantastisk fin, og jeg fik gjort alt rigtigt i løbet. Det er bare at være Flemming Jensen taknemmelig for den køretur. Lige nu er jeg bare lettet over at være nået til finalen,« sagde Jeppe Juel.   Men løbet kunne være endt helt anderledes, hvis ikke den svenske gæst Peter Untersteiner bag hesten Fakir Håkeryd var blevet udsat for en forseelse ind i første sving. Her kom den udvendige ekvipage, Pride Lendalund og Nicolaj Andersen, uheldigvis for tæt på og ramte den svenske hest, der fik galop og mistede enhver mulighed i løbet. Det lykkedes faktisk Pride Lendalund at løbe en Golden Cup-finalebillet hjem til Nicolaj Andersen, men efterfølgende valgte dommerne at diskvalificere hesten. En ringe trøst for den svenske kusk, som havde taget den lange vej fra Halmstad.   De øvrige kuske sammen med Jeppe Juel, som før jul skal kæmpe om den vaskeægte guldbarre, er: Flemming Jensen, Birger Jørgensen, Henrik Lønborg, Knud Mønster, Max Nielsen, René Kjær, Jens Simoni, Ken Ecce og Kasper K. Andersen.Af Hestesportens Medier  Piano Dilli bringer Jeppe Juel i Golden Cup-finalen og chancen for at vinde en kvart million kroner. Foto: KM FOTO.