Eliteskue: Årets hopper 2012
2012-09-09T23:47:36
Der blev i dag udnævnt 5 nye guldmedaljehopper i Dansk Varmblod, 2 i spring og 3 i dressur     Fløj og "Årets Hoppe" blandt de dressurbetonede hopper blev sidste års bedste 2-års hoppe den smukke og særdeles velgående kat. nr. 56 Tirana e. Tailormade Temptation/Crelido, ejet og opdrættet af Poul Hove og Gitte Søgaard. Tirana er trukket på en guldrammet hoppestamme, idet moren Crelita er kåret med guld, mm er kåret med bronze og mmm er elitehoppe og ligeledes kåret med bronze. Hun er en hoppe, der udstråler internationalt format, hvilket kåringkommissionen også understregede. De beskrev hende bl.a. som "en hoppe med et blændende eksteriør, der går med stor aktion og konstant op-ad-bakke-tendens". Hun blev tildelt rene 10-taller for type, overlinje og helhed. Tirana fungerer også særdeles godt under rytter og opnåede, sammen kat. nr. 70 Ziggi e. Zack/Solos Carex (tildelt sølvmedalje), årets højeste testresultat på 895,0 point.   Årets Hoppe 2012 Tirana (Foto: JP-photo.dk)       Der var også guldmedalje til betagende og særdeles funktionelle Ballerina e. Blue Hors Zack/Robin, ejet og opdrættet af Ann Simonsen og Erik Mørk, Give. Ballarina er en højstillet og feminin hoppe med kæmpe stor gangartsformåen. Hun bevæger sig smidigt og med særdeles gode vinkler i både for- og bagben og er i det hele taget en hoppe med et enormt potentiale. Hun blev tildelt 10-taller for type og helhed. Blue Hors Zack var i øvrigt far til hele 12 ud af de 45 udtagne dressurbetonede hopper.   Ballerina tildelt guldmedalje (Foto JP-photo.dk)       Blandt de fireårige hopper blev der også uddelt en guldmedalje. Den blev tildelt kat. nr. 76 Lehmanns Lilo e. De Noir/Midt-West Ibi-Light, opdrættet af Linda og Dennis Lehmann, Randbøl og på bedste vis fremvist af sin ejer Stine Døssing. Hoppen viste sig meget ridelig med en især særdeles god skridt og en rummelig balanceret galop med god op-ad-bakke-tendens.   Lehmanns Lilo tildelt guldmedalje (Foto JP-photo.dk)     I 4-års holdet er det også værd at nævne at det også blev til sølvmedalje til kat. nr. 78 tørveslettens Quattro e. Quaterback/Carano (opdrætter og ejer Pernille Laurberg Rugaard, Smørum), der er halvsøster til de to guldmedaljehopper Tørveslettens Stamina og Tørveslettens Snowflake. Et virkeligt bemærkelsesværdigt avlsresultat fra en fantastisk avlshoppe, der nu for tredje år i streg leverer et absolut topresultat. Quattro ligner en ung Stamina og kommer med en frisk sejr i den indledende runde i 4-års championatet i Billund i bagagen. Hun viste også i dag under rytter kæmpe kapacitet og efter denne skribents mening endnu større potentiale en sine succesfulde søskende.      Tørveslettens Quattro tildelt sølvmedalje (Foto JP-photo.dk)       Titlen "Årets Springhoppe 2012" gik til Cordia e. Diamant de Semilly/Coronadofra Tage Petersen i Bylderup-Bov. Ligesom dressurvinderen er også denne hoppe trukket på en stærk hoppestamme med en guldmedeljemoder. Om Cordia sagde dommerne bl.a.: "En funktionel og harmonisk hoppe med en særdeles smidig overlinje. Hun springer kraftfuldt og med enorm kapacitet".   Cordia "Årets Springhoppe 2012" (Foto JP-photo.dk)   Der var ligeledes Guldmedalje til den meget smukke Hot Cherie P e. Chico's Boy/Come Back II, ejer og opdrætter Mogens Nielsen, Tjæreborg     Der blev i alt uddelt 65 medaljer, 34 bronze, 26 sølv samt de 5 guldmedaljer.          