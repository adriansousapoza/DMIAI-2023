Ponyerne gjorde det godt i Middelfart
2011-07-03T18:20:37
Torsdag lagde dressurholdene for kat. I-pony, juior- og ungrytterne godt fra land ved at vinde alle holdkonkurrencerne til Nordisk Mesterskab i Middelfart. Fredag skulle kat. II-ponyerne forsøge at leve op til de høje forventninger i deres uofficielle holdmesterskab i dressur. Og det blev til mere guldregn i Middelfart. De danske kat. II-ponyer satte prikken over i'et, da de overbevisende vandt den sidste holdkonkurrence. Individuelt besatte danskerne de to første pladser i klassen, idét Iben Olkjær Olsen på Magic Manipu og Sille Engermann på Lasco opnåede hhv. 72,00% og 69,58% Senere på dagen blev den første individuelle dressurkonkurrence ved årets nordiske mesterskab redet - her var det kat. I-ponyerne der skulle i ilden. Efter stævnets tidligere ridt, var forventningerne til de danske ryttere skyhøje. Ponyrytterne fik dog ingen præstationsangst, og satte endnu en fed streg under deres succes ved dette års NM. Ikke nok med at de fire ryttere besatte de fire første pladser i konkurrencen, de red desuden alle over 70%, hvilket ingen andre ryttere i klassen formåede. De flotte resultater fordelte sig som følger: Maya Jørgensen sikrede sig med Modderbeek'S Flo en førsteplads, og dermed en titel som Nordisk Mester. Ridtet der sikrede dem sejren, blev redet til 70,82%. Caroline B. Smidt på Campari W blev nr. 2 med 70,58%, Victoria E. Vallentin på Natalina blev nr. 3 med 70,42% og Caroline Aarosin på Sl Lucci sikrede sig en fjerdeplads med flotte 70,29%. Femtepladsen gik til Riikka Kuosmanen med Pin Rock´s Hannibal, der opnåede 67,71%. Lørdag gjaldt det kat. II-ponyernes uofficielle individuelle mesterskab, mens kat I-ponyerne skulle dyste i kür-klassen. Og rytterne gjorde NM-jobbet færdigt med stil. Rytterne på kat. II-ponyer sikrede sig i det uofficielle individuelle mesterskab de to første pladser. Iben Olkjær Olsen med ponyen Magic Manipu sejrede endnu engang, da de red et ridt til 72,00%. Sille Engermann på Lasco red sig ind på en sikker andenplads med flotte 71,29%, mens tredjepladsen gik til svenske Filippa Börjeson på Casio RP med 68,45%. Hos kat. I-ponyerne satte rytterne sig i kür-klassen igen igen på de fire første pladser, denne gang dog i en lidt anden rækkefølge. Caroline B. Smidt på Campari W vandt med 74,30 %, Maya Jørgensen med Modderbeek'S Flo måtte denne gang nøjes med en andenplads med 72,58%, Caroline Aarosin med Sl Lucci fik en tredjeplads med 70,68% og Victoria E. Vallentin med Natalina fik en fjerdeplads med 69,20%.