Dancer Forever er verdens bedste 6 års 
2014-08-10T16:35:06
 Man må gerne række tunge af fotograferne når man er verdens bedste 6 års, Dancer Forever og Kirsten Brouwer (JP-Photo)   Det var spænding til det sidste ved dette års 6 års mesterskab, hvor guldmedaljen gik til den hollandske avlshingst Dancer Forever e. Vivaldi/Tango med Kirsten Brouwer i sadlen.   Dancer Forever traver med stor mekanik i både for og bag, i en konstant ensartet rytme med god forlængelse af skridtlængden i travøgningerne, hvilket udløste en score på 9,8. Om skridten sagde dommerne, at takten var klar, dog kunne det ønskes at hingsten skridtede bedre gennem kroppen. Galoppen er gennemsprunget med konstant op-ad-bakke-tendens og blev vist med god evne til samling, for galoppen fik ekvipagen 9,3, hvormed det samlede resultat blev 9,04 point, hvilket rakte til guldmedaljen.   Den skimlede hannoveranerhingst Auheim´s Del Magico e. Dimagio/Feinbrand fik med 8,66 sølvmedaljen ved dette mesterskab, redet af østrigske Stephanie Dearing i sadlen. Dommerne udtrykte stor begejstring for harmonien mellem hest og rytter, en begejstring der også slog igennem hos publikum. Dommerne roste hingstens klare takt og rytme i traven, men eftersøgte mere indundergribende bagben samt en bedre tendens til at tage vægt på bagbenene, hvorfor travkarakteren blev 8,7. Skridten var klar i takten, men kunne ønskes med mere sving gennem kroppen. Højdepunktet hos denne ekvipage var hingstens galop, der blev vist med dejlige aktive bagben og en god evne til samling, hvilket også udløste et rent 9 tal.   Bronzemedaljen gik til den hollandske avlshingst Dream Boy e. Vivaldi/Ferro, redet af Gerdine Maree med 8,64 point. Hingsten opnåede 8,6 for sin trav, mens galoppen der blev rost for sin op-ad-bakke-tendens høstede et rent 9 tal. Skridten blev i dag lidt kort og savnede smidighed hen over ryggen, hvormed scoren blev 7,8.   Specielt for den danske rytter Stine Døssing var finalen en ren bombe af spænding. Stine Døssing og Lehmanns Lilo var tredje rytter på banen, og vidste et fantastisk program, hvor dommerne roste Lilos letfodede, elastiske trav, der konstant blev fremvist i god balance. Dommerne så dog gerne et bedre sving hen over ryggen i travøgningerne, hvor hoppen desværre kom til at stå en anelse højt i nakken. Skridten som altid fremvises taktfast og med stort sving gennem kroppen og god skulderfrihed blev i dag belønnet med 8,8, med kommentar om mere overtrædning. Galoppen der er klar i takten og med stor op-ad-bakke-tendens, blev i dag en smule ilende i øgningerne, hvormed karakteren blev 8,4. I alt blev det samlede resultat 8,56 point, et resultat der sendte Stine og Lilo ind på en andenplads. En andenplads som Stine formåede at holde helt indtil de sidste tre ryttere skulle på banen, hvormed Stine og Lilo måtte rykke ned på femtepladsen.   Allan Grøn og Zick Flower e. Blue Hors Zack/Blue Hors Romanov opnåede en 11. plads med 7,98 point, hvor højdepunktet var Zick Flowers travbevægelser, der altid fremstår med god op-ad-bakke-tendens samt i god balance, hvilket også resulterede i 9,2 point. Galoppen blev vist med god evne til samling, dog kunne dommerne ønske sig mere spring i galoppen, hvormed scoren blev 8,6.   Jan Møller Christensen og Rossetti e. Blue Hors Romanov/Midt-West Ibi-Light fulgte efter på 12. pladsen med et samlet resultat på 7,9 point. Rossetti opnåede et 9-tal for sin dejlige kraftfulde, elastiske trav, hvor dommerne dog kunne ønske sig en smule mere overtrædning i travøgningerne. Rossetti blev desværre lidt tændt i skridtprogrammet, hvormed skridten blev en smule kort og karakteren kunne derfor ikke blive mere end 6,8. Galoppen blev i dag lidt ilende og dommerne ønskede sig lidt mere samling, hvilket resulterede i karakteren 8.   Flere af dagens ekvipager, også blandt favoritterne, havde problemer i deres program, hvilket gav overraskelser i den endelige resultatliste. Avlshingsten Franziskus kunne i skridtprogrammet ikke holde fokus, og blev desværre lidt for maskulin, hvorfor skridten blev kort og trippende. Dommerne måtte naturligvis dømme hvad de så, hvorfor skridten med et 6 tal, hev det samlede resultat ned på 7,84 point, på trods af et 9-tal for galoppen og 9,2 for traven.   Lidt det samme gjorde sig gældende for den hollandske avlshingst Desperado, her blev hingsten lidt tændt i galoppen, hvilket resulterede i kiks i changementerne, som kostede dyrt i galopkarakteren, der således endte på 8,2. Hingstens samlede resultat blev dermed 8,34, på trods af et 9-tal for skridten og 9,5 for galoppen.  Dancer Forever og Kirsten Brouwer (JP-Photo)   Resultat  