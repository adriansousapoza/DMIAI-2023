Dressurlandsholdet til EM udtaget
2013-07-15T17:17:46
 Anna Kasprzak og Donnperignon fra DM 2013 (Arkivfoto: JP-Photo)Det bliver Anna Kasprzak, Nathalie zu Sayn-Wittgenstein, Andreas Helgstrand og Lone Bang Larsen, der skal ride for medaljer til Danmark, når EM i dressur afvikles på hjemmebane sammen med EM i springning og paradressur i Herning den 20. - 25. august. Landstræner Rudolf Zeilinger har stor tillid til ekvipagerne og tror på danske medaljer.   Vi går efter medaljer Det bliver Danmarksmester Anna Kasprzak på Donnperignon, Nathalie zu Sayn-Wittgenstein på Digby, Andreas Helgstrand på Akeem Foldager og Lone Bang Larsen på Fitou L, der udgør det landshold, der skal ride for medalje til Danmark ved EM i dressur. Og landstræneren tror på hjemmebanesucces.   "Det er et rigtig stærkt hold, vi stiller med til EM. Alle ekvipagerne har leveret særdeles flotte resultater ved internationale stævner og DM, og jeg tror på medaljer. Vores hold er virkelig godt ridende, så vi går benhårdt efter en holdmedalje. I dressur kan alt ske, og på den rigtige dag er det slet ikke utænkeligt, at en af vores ryttere kan ride en individuel medalje hjem. Jeg har stor tillid til, at vores ryttere vil levere resultater, der er en hjemmebane værdig", siger landstræner Rudolf Zeilinger. Stærke danskere klar til EM  De danske EM-ekvipager har vist særdeles stærke takter i år. Senest repræsenterede de udtagne ekvipager Danmark ved et af verdens største ridestævner i Aachen i Tyskland, hvor Danmark blev nr. 2 i holdkonkurrencen, og rytterne alle opnåede flotte placeringer helt i top. Det fire ekvipager satte sig også på Top 4-placeringerne ved sommerens DM. Reserver til EM bliver Lisbet Seierskilde på Jonstrupgaardens Raneur, Thomas Sigtenbjerggaard på Nintendo og Lars Petersen på Mariett.   ECCO FEI European Championships 2013 EM i Herning bliver den største ridesportsbegivenhed i Danmark nogensinde - den største ridesportsbegivenhed i verden i 2013. Det er første gang, at EM i dressur, springning og paradressur afvikles samlet, og eventen bliver stor. Mesterskaberne i dressur og springning afvikles på MCH Arena, mens mesterskaberne i paradressur afvikles på JYSK Arena, som er et stadion, der bygges op til lejligheden. Der vil i forbindelse med mesterskaberne også være et kæmpe oplevelsesområde med stande, restauranter, underholdning, tivoli og Cirkus Benneweis.   Vi løfter i flok ECCO FEI European Championships 2013 er arrangeret i et samarbejde mellem European-Herning, Sport Event Denmark, Herning Kommune og Dansk Ride Forbund. Herudover er et hav af frivillige kræfter med til at skabe den største ridesportsoplevelse nogensinde i Danmark.   Kilde: DRF   