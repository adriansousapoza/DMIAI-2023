Delt tysk og svensk føring efter terrænet ved OL i military
2012-07-30T20:11:05
Det var en krævende terrænbane der ventede OL-deltagerne i military i dag. Terrænbanen var 5728 m lang, og tempoet var sat til 570 m/min., hvilket gav ekvipagerne en idealtid på 10:03 min. til at gennemføre den svære bane. Den meget kuperede bane og de teknisk svære forhindringer, kostede da også en hel del udgåede ekvipager og rigtig mange tidsfejl.   Tysk/svensk føring Kun 9 ud af de 70 startende ekvipager klarede den krævende terrænbane i fejlfri tid og uden fejl på forhindringerne. To af dem var tyske Ingrid Klimke på Heraldik XX og svenske Sara Algotsson Ostholt på Irco Mena, der således har fastholdt strafpointene efter dressuren, hvor de begge fik 39,30 strafpoint. De to ligger nu på en delt førsteplads, mens Mark Todd på Campino fra New Zealand kommer ind på en tredjeplads. Mark Todd fik et enkelt sekunds overskridelse af tiden, hvilket gav ham ærgerlige 0,4 strafpoint og kostede ham den foreløbige førsteplads.   Øvrige resultater kan ses her   Det tyske hold i front Holdkonkurrencen føres af tyskland med samlet 124,70 strafpoint. Andenpladsen indtages foreløbig af England med 130,20 strafpoint mens Sverige ligger på tredjepladsen med samlet 131,40 strafpoint.   Afgørende springning i morgen I morgen rides den afgørende disciplin; ridebanespringningen, der rides i både en indledende og en afgørende runde. Springningen starter kl. 10:30, og finalen rides fra kl 14:30. DR2 sender springningen kl. 11:30-14:00 og igen kl. 15:00-16:00.    Arkivfoto: JP-photo