Lis Lihme får Lis Hartels Mindepris
2012-06-03T23:52:34
Lis Lihme modtog i dag Lis Hartels Mindepris for sit mangeårige engagement i dansk paradressur. Mindeprisen blev uddelt ved det store DM-stævne for både dressur og paradressur på Broholm. Prisen, der består af en vandrepræmie og 25.000,- kr. uddeles af Familien Hartel-Siesbye og Dressurens Venner, og tildeles hvert år til en person, der har gjort en helt særlig indsats for dansk dressur. Det må man sige, at Lis Lihme som holdleder for paradressur-landsholdet har.   En ubeskrivelig anerkendelse "Det er en ubeskrivelig ære, og jeg kan næsten ikke komme mig over at modtage den her pris. Man tænker altid, at det jo er rytterne, der skal hædres, så det er en enormt stor anerkendelse af den tid og det arbejde jeg har lagt i denne fantastske sport. At det netop er Lis Hartels Mindepris, jeg skal modtage, er ekstra dejligt. Jeg tænker nemlig ofte på Lis Hartels motto: man kan, hvad man vil, og gør det, og det er jo netop kernen i handicapridningen", siger Lis Lihme.   Dansk paradressur er synonym med Lis Lihme Lis Lihme blev formand for handicap-udvalget i 1995, og hun har siden givet sit hjerteblod for sporten. En af Lis Lihmes største styrker er, at hun involverer sig 100 %. Man er aldrig i tvivl om, at Lis vil gøre alt for sine ryttere, og hun fælder også en del tårer, når rytterne får placeringer og medaljer. Lis Lihme har været en nøgleperson gennem sportens udvikling fra handicapridning med fokus på rideterapi til paradressur med fokus på det sportslige element. Internationalt er Lis Lihme ligeledes anerkendt - både for sit vindende væsen og sin erfaring, hvilket har stor betydning for hvordan det danske hold opfattes.   Om Lis Hartels mindepris I samarbejde med familien Hartel-Siesbye har Dressurens Venner taget initiativ til at indstifte en mindepris til ære for Lis Hartel. Det sker for at sikre, at hendes engagement for dansk dressursport vil blive erindret fremover. Mindeprisen uddeles en gang årligt og består af to dele. Ud over en vandrepræmie følger et støttebeløb på 25.000 kroner fra Dressurens Venner.   Formålet er at støtte dressursporten i Danmark herunder personlig støtte til en dressurengageret person eller almen støtte til en forening eller organisation, som varetager dressurens interesser. Mindeprisen gives til en person, der har gjort en ekstraordinær indsats for dressursporten, til en dressurrytter, til en handicaprytter eller til en forening, der har arbejdet for at fremme dressursporten i Danmark.   Dressurens Venner   Kilde: DRF  Arkivfoto: JP-Photo