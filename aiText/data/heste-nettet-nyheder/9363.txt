Hells Angel overraskede i auktionsløb 
2012-09-04T11:32:52
Selv den største favorit kan blive slået, og det blev Harmonia i Auktionsløb, hvor Hells Angel gik et forrygende løb på Klampenborg Galopbane. »Vi kan snart tisse i bukserne uden at blive våde,« strålede Ann Lysholm Dahl efter sejren til Hells Angel i Brogaarden Dansk Galops Auktionsløb. Lørdag solgte hun og husbonden, Bernt Dahl, den dyreste åring på auktionen for 310.000 kroner, og søndag hjemtog de årets bedst betalte løb for toåringer på Klampenborg Galopbane, hvor der var en kvart million kroner til vinderen. Parret, der bor i Børkop ved Vejle, har også opdrættet den toårige meget røde vallak. »Han har hele tiden været en god hest, og distancen passede godt. Vi var så heldige, at de andre lod ham gå til front, hvor han kunne styre løbet indvendigt. De andre gange her på Klampenborg har han fået en rejse udvendigt, og det koster kræfter,« forklarede hestens svenske træner Francisco Castro den overraskende sejr over storfavoritten Harmonia/ Rafael Schistl, som oven i købet blev slået til tredjepladsen af Certino/ Espen Ski fra træner Tine 'Polly' Hansen i Klampenborg.   Af Hestesportens Medier  Jockey Manuel Martinez giver ejer Ann Lysholm Dahl et kæmpe smækkys efter sejren i Dansk Auktionsløb med Hells Angel. Foto: US Photo.