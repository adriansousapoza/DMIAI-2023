Bronze til juniorlandsholdet ved EM i dressur
2012-07-12T19:12:14
Det danske juniorlandshold har torsdag middag sikret sig en flot bronzemedalje i holdkonkurrencen ved EM i dressur i Schweiz. Landsholdet består af Anna Zibrandtsen, Mille Larsen Warncke, Caroline B. Smidt og Cecilie Lyndrup. Holland vandt guld, mens Tyskland fik sølv. Torsdag eftermiddag afgøres ungrytternes EM-medaljer for hold. De danske dressurlandshold og talentarbejdet i dressur er sponsoreret af First Horse Hesteforsikring.   Dansk EM-bronze i Bern De danske juniorryttere kunne torsdag række armene i vejret og fejre, at landsholdet havde vundet bronze ved EM. Landsholdet med Anna Zibrandtsen, Mille Larsen Warncke, Caroline B. Smidt og Cecilie Lyndrup fik et samlet resultat på 206,946 %, hvilket lagde bronzemedaljerne om halsen på rytterne. Guldet gik til Holland med 221,459 %, mens Tyskland fik sølv med 218,676 %.   Flotte præstationer fra Warncke og Zibrandtsen Holdkonkurrencen blev afviklet over onsdag og torsdag, og torsdagens to danske ekvipager viste fine takter på banen. Mille Larsen Warncke og Langkjærgaards Donna Fetti fik 69,243 % for deres program, hvilket var klassens bedste danske resultat og rakte til en individuel 11. plads. Anna Zibrandtsen og Capriciella fik 69,081 % for deres tur, hvilket udløste en individuel placering som nr. 12.   Smidt og Lyndrup lagde flot ud Caroline B. Smidt og Cecilie Lyndrup red deres tur i holdkonkurrencen onsdag. Caroline B. Smidt og Donna Charian var første danske juniorekvipage på banen i Bern, og ekvipagen leverede et fint program til 68,622 %, hvilket udløste en individuel placering som nr. 13 i holdkonkurrencen. Cecilie Lyndrup og Lambada red også et fint program til 66,622 %, hvilket placerede den danske ekvipage på en individuel 24. plads i det individuelle regnskab.   Noget at forsvare De unge danske dressurryttere har noget at forsvare ved EM i Bern. Sidste år, hvor EM blev holdt i Danmark, blev det til hele otte medaljer - heriblandt EM-sølv til begge landsholdene.   Kilde: DRF  Anna Zibrandtsen og Capriciella (Arkivfoto: JP-Photo)