Carina Nevermann Torup og Blue Boy klar til World Cup-finale
2011-12-15T15:22:41
Formen er finpudset, og motivationen er i top, inden Carina Nevermann Torup og Blue Boy skal repræsentere de danske farver ved World Cup-finalen i dressur for ungryttere i Frankfurt i weekenden. Den danske ekvipage har i kvalifikationsperioden opnået det største gennemsnitlige resultat af de 14 finaledeltagere, hvilket tegner godt for Danmark inden finalen.   Torup i front inden finale  Den danske dressurrytter Carina Nevermann Torup har haft en forrygende sæson på Blue Boy, hvor det blandt andet blev til sølv for hold og individuel bronze ved EM for ungryttere i sommer. Nu er ekvipagen igen klar til at dyste med den internationale elite, når World Cup-finalen i dressur for ungryttere løber af stablen i Frankfurt i Tyskland den 16. - 17. december. Og med højeste gennemsnitlige resultat for kvalifikationsperioden, må den danske ekvipage siges at høre til blandt favoritterne.   "Vi er klar til at tage til Frankfurt og give alt, hvad vi har i os. Vi har trænet intenst, og Blue Boy er klar - han føles lige så tændt og balanceret, som han gjorde inden EM, så mine forventninger er gode, og vi går efter en top 3-placering. Det bliver også enormt inspirerende og lærerigt, at komme ned til stævnet og opleve nogle af verdens bedste på nærmeste hold i både træning og konkurrence. Jeg forventer, at få mig en oplevelse for livet", siger Carina Nevermann Torup.   World Cup-finalen rides med en indledende runde fredag (kl. 10.10 - 13.00), hvorfra de bedste går videre til den endelige finale, der rides i kür lørdag (18.30 - 19.45). Carina Nevermann Torup og Blue Boy tager til Frankfurt onsdag morgen.   Deltagere: FEI World Cup-finale i dressur for ungryttere 2011   Rytter, hest og samlet gennemsnit   Carina Nevermann Torup (DEN), Blue Boy, 75,225 %   Angela Krooswijk (NED), BMC Roman Nature, 74,979 %   Annabel Frenzen (GER), Cristobal, 74,013 %   Isabelle Liebler (USA), Watson 108, 72,896 %   Elin Aspnas (SWE), Donna Romma, 71,908 %   Sophie Wells (GBR), Pinnocchio, 71,125 %   Saidja Brison (BEL), Moliere, 70,658 %   Lea-Elisabeth Pointinger (AUT), Gino 333, 70,388 %   Riccardo Sanavio (ITA), Lullaby, 70,325 %   Simona Aeberhard (SUI), Active Private Dancer, 69,700 %   Ashlea Day (AUS), CP Perolus, 68,287 %   Wiktoria Siergiej (POL), Up Date, 67,838 %   Estefania Rios Arias (ESP), Lord De Nicoles, 66,937 %   Alexandra Alexpoulou (GRE), Marco Polo, 66,700 %   Internationales Festhallen Reitturnier, Frankfurt, den 15. - 18. december   Kilde: DRF  