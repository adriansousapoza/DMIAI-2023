Strålende start til Store Hestedag.
2014-09-06T14:10:21
Klokken 8.00 startede de første aktiviteter på dyrskuepladsen i Roskilde. Starten til årets Store Hestedags weekend er gået. Solen stråler over dyrskuepladsen i Roskilde, og danner smuk baggrund for de flere hundrede bedømmelser, klasser og mesterskaber.   Mere end 1000 heste og 500 hunde er tilmeldt weekendens arragementer, og der er rig mulighed for at stifte bekendtskab med masser af forskellige racer. Lige fra den mindste Miniature til den store Clydesdale. I år afholdes desuden landsfinalerne i SUBARU Cup, samt DM i agility for hunde og DM i Mounted Games. Et af højdepunkterne for publikum er det timelange hesteshow der i år bl.a. har fået besøg af franske Jean-Marc Imbert og hans showteam.   Standområdet råder i år over mere end 150 forskellige hunde- og hesterelaterede stande, hvilket gør Store Hestedag til Sjællands absolut største handelsplads for de heste- og hundeinteresserede. Formiddagen på de syv mønstringsbaner har budt på flere hundrede bedømmelser af mere end 35 forskellige racer og diverse blandinger, så der har været kog på i mønstringsområdet. Flere er blevet udtaget til mønstringskonkurrence i eftermiddag og alle de fremviste heste og ponyer er desuden velkomne i store ring kl 17 hvor alle deltagerne oprangeres som afslutning på dagen. Mønstringsdommerne er naturligvis professionelle folk, og der er lagt stor vægt på formidlingen af resultaterne af deres bedømmelser for publikum, så der er god mulighed, også for den relativt uerfarne tilskuer, for at lære.   Store Hestedag tiltrækker flere og flere tilskuere år efter år, og i år regner man med op mod 20.000 besøgende fordelt på de to dage.  