Ahlmann igen på landsholdet
2011-01-27T00:50:43
Den tyske toprytter Christian Ahlmann rangerer i øjeblikket på verdensranglistens 15. plads og det har uden tvivl været medvirkende til, at han nu igen er at finde i den tyske A-trup. Christian Ahlmann var indtil OL i Beijing 2008, i årevis en fast bestanddel på det tyske landshold. Ved OL blev Ahlmann dog diskvalificeret efter fundet af stoffet Capsaicin i hesten Cösters blod. Dermed faldt Christian Ahlmann i unåde hos det tyske rideforbund og efter dommen på fire måneders karantæne fra det internationale ridesportsforbund FEI, valgte det tyske forbund at appellere dommen til det internationale dopingagentur CAS, som omstødte dommen til en karantæne varende 8 måneder.  Det tyske rideforbund og Christian Ahlmann var tydeligvis ikke perlevenner og det har da også varet indtil nu, førend de to parter har klinket skårene og Ahlmann altså igen er landsholdsaktuel. Med sejre i den vesteuropæiske ligas to første World Cup kvalifikationer, ligger Christian Ahlmann lunt i svinget på listens 5. plads og det virker givet, at han er kvalificeret til finalen i tyske Leipzig i april. Den tyske A-landsholdstrup består i øjeblikket af følgende ryttere: Christian Ahlmann Ludger Beerbaum Marcus Ehning Marco Kutscher Janne-Friederike Meyer Meredith-Michaels Beerbaum Carsten-Otto Nagel Lars Nieberg