Helgstrands sponsorer melder fra
2014-04-22T21:13:02
Den seneste medie turbulens om Andreas Helgstrand og hans ridning af sin dressurhest Akeem Foldager, får nu sponsorerne til at melde fra. De ønsker ikke at deres virksomheder eller produkter associeres med tvivlsom hesteetik   Første udmelding kom for et par dage siden fra sponsoren Equsana. Siden er flere andre sponsorer meldt fra, og her til aften kunne Helgstranddressage.com's sponsorside slet ikke tilgås. Det vides ikke med sikkerhed, hvilke sponsorer der fortsat holder ved, men det er formentligt et fåtal.   Sponsorerne ønsker ikke at deres virksomheder og produkter associeres med tvivlsom heste-etik. Dette gælder også flere af Helgstrands tidligere sponsorer.   Senest har det foranlediget forsikringsselskabet FIRST, til at kommentere selskabets nuværende relation til Helgstrand. FIRST har tidligere anvendt Helgstrand meget aktivt i deres markedsføring for hesteforsikringer, men har netop udsendt en pressemeddelelse, hvori de fastslår at selskabet ophørte med at sponsere Helgstrand over et år tilbage, og understreger at selskabet tager afstand fra ureglementeret brug af hjælpere.   Pressemeddelelsen fra FIRST lyder som følger:   PRESSEMEDDELELSE - FIRST OG ANDREAS HELGSTRAND På baggrund af den seneste tids voldsomme skriverier på sociale medier og i pressen omkring ureglementeret brug af hjælpere ved Helgstrand Dressage's åbent hus arrangement den 12. April 2014, finder vi det nødvendigt med en officiel udmelding fra FIRST.   Uden sammenhæng med den aktuelle situation, kan vi oplyse, at vor sponsoraftale med Andreas Helgstrand udløb den 22. februar 2013 og har således ikke været aktiv i mere end et år.   Derimod har vi igennem en del år sponsoreret netop aktiviteter med fokus på hestevelfærd, herunder de seneste 4 års hestevelfærdsseminarer i forbindelse med Hest & Rytter Messen i Herning.   Vi vil gerne understrege, at vi finder ureglementeret brug af hjælpere uacceptabel, uanset hvem rytteren er og tager følgelig også afstand herfra.   Vi har været i kontakt med bl.a. Hestens Værn, som vi selv er medlem af, dyrlæge Peter M. Busk og Andreas Helgstrand selv, for at få et klart billede af situationen.   Dyrlæge Peter M. Busk's rapport frikender Andreas Helgstrand i spørgsmålet om skader i flanker som følge af brug af sporer, men derimod ikke for ureglementeret brug af Kandar.   Vi har noteret os, at Andreas Helgstrand har erkendt, at han har begået denne fejl og beklaget dette.   Vi har forståelse for, at de billeder der har været vist i pressen giver anledning til reaktioner og selvom vi ikke længere har et samarbejde med Andreas Helgstrand, vil vi da håbe at, den fortsatte debat om hestevelfærd kan foregå i et værdigt leje.   