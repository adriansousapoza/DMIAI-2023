Det gælder både DM og EM
2011-06-23T13:15:01
Travamatøren Dennis Kristiansen går mod store begivenheder i de kommende uger. På lørdag gælder det DM for Amatørkuske, og siden skal han repræsentere Danmark ved EM på ferieøen Mallorca.  Beslagsmed og travamatør Dennis Kristiansen fra Højslev kan næsten ikke vente til det bliver weekend. På lørdag skal hobbykusken som repræsentant fra Skive Trav deltage i DM for Amatører på Billund Trav. Det skal han sammen med kollega Martin Andreasen, og de to kan se frem mod konkurrence fra 14 andre kuske fra landets i alt otte travbaner. »Jeg har været med i DM for Amatører flere gange, og det er rigtig sjovt at være med, men vundet det har jeg endnu ikke prøvet«, siger han, mens han er travlt optaget af at få beskåret og sat sko på en rød pony. Det er således ikke udelukkende travheste, som Dennis Kristiansen har med at gøre til daglig. At have travheste som en hobby er dog for mange en ren livsstil. Qua jobbet som smed er det for en mand som Dennis Kristiansen heste stort set hele dagen. Også når han får fri og kan tage hjem på gården, så venter familiens egne travheste. »Det, som fascinerer mig mest ved travet, er den daglige træning af hestene. En travhest kan jo udvikle sig i både den ene og anden retning, så det lidt uforudsigelige gør det meget interessant for mig. Det begynder jo allerede ved de små føl, hvor man har mulighed for at være med til at præge og udvikle og siden intensivere træningen. Jeg kan stadig mægtig godt lide at køre væddeløb, men måske ikke så meget som det har været«, siger han ærligt. Ikke bedre forudsætninger I 21 år har Dennis Kristiansen arbejdet som beslagsmed, og selv om hans store interesse er travheste, så mener han ikke selv, at han skulle have bedre forudsætninger for at lure den helt rigtige balance af til de heste, som han på lørdag i Billund skal køre i årets DM. »Det tror jeg ikke. Den moderne travsport har jo udviklet sig med lynets hast. At være smed i forhold til travheste er ikke så vanskeligt længere. Enten løber travheste væddeløb helt uden sko eller med meget lette sko, typisk aluminium. I gamle dage - og her skal vi faktisk ikke så mange år tilbage - var der mere brug for de evner, som en smed havde til at balancere en hest. Det var lidt en videnskab at finde nøjagtigt det fodtøj og den beskæring, som gjorde hesten til en traver«, siger Dennis Kristiansen. EM efter DM Den nu 42-årige smed vil dog gøre alt, hvad han kan for på lørdag at vinde sit første DM, men måske er han lidt hæmmet af, at tankerne og koncentrationen kan være på vej et andet sted hen. Ugen efter skal han faktisk til et endnu større mesterskab, Europamesterskabet for Travamatører. Her går turen til Spanien og ferieøen Mallorca, hvor der skal køres løb over to dage. »Det er altid stort at være med i DM, men at få lov til at repræsentere sit land ved et EM, det er væsentligt større. At være med i EM er stort set umuligt at komme med til, eftersom en udtagelse går på skift mellem landets travbaner, så her er chancen der kun hvert ottende år. Som travamatør er det kun et VM, som kan være større«, siger han. Det er dog ikke første gang, at Dennis Kristiansen skal køre travløb i udlandet. Han har flere gange prøvet at køre sine egne heste i Sverige. »Det bliver spændende at prøve at køre i et helt nyt land. Jeg kan godt frygte lidt for sydlandske tilstande, men mon det kommer til at gå«, lyder det med en vis ro i smedens stemme. Af Teit Rasmussen, Hestesportens Medier