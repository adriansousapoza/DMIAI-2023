Ny app vil samle Facebooks hestemarked
2016-10-27T12:00:02
Heste og brugt udstyr forhandles i stor stil over Facebook-grupper.   Nu vil en ny app skabe overblik i den store markedsplads. Kvinden bag appen hedder Mette Dam, som udtaler; " Jeg har redet og interesseret mig for heste i mange år og har i den tid ligesom spottet, at der ikke var nogen app til hestefolk og hele den niche, der ligger i den markedsplads. Så vi har forsøgt at lave den". Hun har sammen med et hold udviklere netop lavet en app, som skal være den nye markedsplads for heste og udstyr. Ridr, som app'en hedder, har sit navn fra det engelske ord for rytter, og meningen er, at den skal samle alle de mange markedspladser, som er ved at danne sig i grupper på Facebook. "Jeg ved ikke, om du selv er med i de her køb og salg grupper, men det er blevet et kæmpe fænomen og en kæmpe konkurrent til det klassiske marked på sider som DBA.dk og hestegalleri.dk," siger Mette Dam, som i øjeblikket er rundt i landet for at promovere Ridr.   Ét stort loppemarked Selv har hun brugt mange timer på at bladre de mange Facebook-grupper igennem efter godt udstyr. "De er ét kæmpestort rodet loppemarked. Det har sin charme, men det gør det også svært, hvis du faktisk har brug for at finde en ridehjelm i størrelse 54. Så skal du læse mange annoncer igennem, før du finder det", siger Mette Dam. Ridr fungerer ligesom Facebook-grupperne på den måde, at man kan vælge at dele sin annonce i en eller flere grupper på det sociale medie. Herefter kan interesserede købere bruge app'en til at sortere de mange annoncer med, så det er nemmere at finde den specifikke ting, man leder efter.   Stamtavle og chatfunktion For at tilpasse Ridr mest muligt til hestefolket har Mette Dam og udviklerne bag app'en også inkluderet andre funktioner. Ridr gør det blandt andet muligt at se stamtavle på hestene og chatte direkte med sælger, så der både er mulighed for at handle om prisen og snakke med andre hesteinteresserede. Handlesikkerheden ligger blandt andet i, at det hele foregår via verificerede Facebook-profiler, så hverken køber eller sælger kan gemme sig bag et brugernavn og en falsk email. Næste skridt for udviklingen af Ridr bliver blandt andet funktioner, som også tillader at dele annoncer fra Facebook ind på app'en. Ridr virker til både Android og iOS, og kan downloades i App Store.   Kilde: Mette Dam, opfinder af Appen Ridr