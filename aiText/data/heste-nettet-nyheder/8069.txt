Historisk løb i Odense 
2011-09-19T17:15:10
Olivia Lavec blev den klart stærkeste hest, da hun vandt historiens første udgave af Royal Canin Arenas 5-års Hoppe Festival søndag eftermiddag på Royal Canin Arena i Odense. Olivia Lavec, der ejes af Frederiksberg-hesteejeren Rene Mammen, viste sin enorme styrke for Thomas Uhrberg. Starten på den første udgave af løbet blev ikke den bedste med to omstarter. Først var det galt med Odyssee Eastwind og siden Jullan. Ud af det hele kom en suveræn og stærk vinder i Olivia Lavec før netop Odyssee Eastwind og Jullan. Min bedste hest nogensinde Rene Mammen var naturligvis rigtig glad efter sejren. Han er stensikker på, at han har en hest, som kan gå hele vejen ind i den absolutte hoppeeliten i de gode betalte svenske løb, men han støtter også gerne op om dansk travsport, selv om han har sin hest i svensk træning. »Hun er klart den bedste hest, jeg nogensinde har haft, selv om jeg også har haft så fin en hest som Medoc. Jeg må tilstå, at jeg inden start faktisk havde forventet, at hun ville vinde. Hun har jo tidligere vist sin enorme styrke, så jeg var slet ikke nervøs, da Uhrberg valgte at køre frem udvendigt på den førende«, sagde Rene Mammen efter sejren, som kastede hele 200.000 kroner af sig. »Jeg har jo set hende en del gange, blandt andet da hun leverede et kanonløb i årsdebuten, så hun er rigtig god, når hun ellers står på fire friske ben«, sagde Thomas Uhrberg, der kørte hesten for første gang. Opereret i forbenet Olivia Lavec blev sidste år opereret hos den dygtige svenske hestedyrlæge Jonas Tornell, som fandt noget i et forben, og efter næsten otte måneders pause viste hun i årsdebuten vejen via sejr. Rene Mammen er i snit i kontakt med sin træner i Sverige hver 14. dag, men blander sig ellers ikke i, hvor og i hvilke opgaver Olivia Lavec skal starte. »Petri Puro er en fantastisk dygtig træner, som virkelig har vist, at han kan lave gode heste. Men han skal have roen til at bygge en hest op, og det har han fået med Olivia Lavec«, siger Rene Mammen.