Spænding i kür’en i Boxen til sidste rytter
2017-03-12T22:55:12
Det var en spændende, underholdende og fejende flot kûrfinale, der satte et smukt punktum for Herning Horse Show 2017, med en sejr til Severo Jurado Lopez på Deep Impact 3, mens testrytter Dorothee Schneider blev 2'er, og første dansker var Daniel Bachmann Andersen på Blue Hors Zack på en tredjeplads   Spænding til det sidste Der var spænding til det sidste i den meget underholdende og smukke kür finale, HELGSTRAND DRESSAGE Grand Prix Freestyle CDI3*, der satte det sidste punktum for Herning Horse Show 2017, hen under søndag aften, og det var en stor skam, at så mange af de ellers trofaste tilskuere havde vendt næsen hjemad efter nogle oplevelsesmættede dage, for det blev virkelig til en seværdig finale af høj klasse.   Sejr til Severo Det blev ikke uden en vis spænding, til en velfortjent sejr til spanske, men herboende Severo Jurado Lopez, ligesom han gjorde det sidste år i Herning på OL-hesten Lorenzo. I dag hed hesten han indkasserede sejren på i stedet Deep Impact 3 (e. De Niro / Rubinstein).   Ridtet var satset og imponerende temperamentsfuldt, og med nogle forrygende frie trav passager, som desværre smed en dyr fejl af sig, men også nogle flotte overgange mellem passage og piaffe. Ridtet havde så meget kvalitet og vanskelige momenter, at dommerne til trods for de åbenlyse skønhedsfejl belønnede ridtet med formidable 79,050%.   Dorothee Schneider 2'er Efter Severos ridt var det alene den tyske OL rytter og testrytter i Herning i år, Dorothee Schneider på Sammy Davis Jr. (e. San Remo / Volkenstern), der kunne true Severo's position. Dorothee Schneider vandt Grand Prix'en i fredags, hvor Severo blev to'er, og eftersom tyskeren skulle starte som sidste rytter i klassen, blev spændingen bevaret til sidste øjeblik. Og det blev tæt løb, også fordi eventuelle fejl i ridtet, som også havde stor sværhedsgrad, skulle vise sig at blive helt afgørende.   Dorothee's ridt var heller ikke fejlfrit. Det var kontrolleret og korrekt, og på ingen måde oversatset, men så kom der pludselig fejl i changementerne. For de der kunne følge dommernes karakterer rulle hen over skærmen undervejs, var det klart, at løbet ville blive tæt - særdeles tæt, og intet var sikkert før karaktererne blev bekræftet af dommerne. Dorothee opnåede 78,700% da pointene var talt op, og det kunne konstateres at Severo beholdt føringen og hermed sejren i klassen.   Tidligere kamp om pladserne Tidligere i konkurrencen var der rift om placeringerne og der blev hyppigt byttet om i rækkerne. Bettina Jæger havde med et rigtigt flot ridt på Very Keen (e. Oklund / Dutchboy) lagt sig i spidsen for konkurrencen med 72,100%, med stort bifald fra tilskuerrækkerne, og det er tydeligt at hun er en populær rytter.   Daniel Bachmann 3'er Først da Daniel Bachmann Andersen kom på banen på den evigt seværdige Blue Hors Zack, der til trods for fejl i etterne og at det var deres debut sammen i kûr, blev til et flot program til 75,975, måtte Bettina Jæger se sig henvist til en foreløbig andenplads.   Norske Isabel Freese fremførte et særdeles dramatisk anlagt og vel koreograferet program på Sam's Ass (Samarant /Pink AS) og havde et rigtig godt ridt, og skubbede hermed Bettina Jæger yderligere en plads ned, som hermed endte på en samlet 5. plads, mens Daniel Bachmann Andersen velfortjent tog sig af tredjepladsen.   Smukt sammensatte programmer og hvilken lydside En ting må man sige om kür programmerne. De har virkelig fået lydsiden med sig og de er komponeret smukt til hestenes bevægelser, så de næsten i sig selv er et stykke betagende kunst. Velsammensatte er de, og de bidrager i særdeleshed til at fuldende stemningsbilledet og understøtte atleternes bevægelseskunster i arenaen. Smukt arbejde af de komponister, trænere og lydfolk, der arbejder i kulisserne på disse kunststykker. Det gør oplevelsen endnu større for os der sidder på tilskuerrækkerne, og skal se på disse spændende finaler.      Severo og Deep Impact 3 efter et veloverstået ridt i Kür finalen ved Herning Horse Show 2017 ( Foto: Tine Lessel)  