Sverige i superligaen
2011-09-26T12:45:02
En guldmedalje og en 5. plads samt en OL-billet ved EM i den forgangne weekend gjorde det tydeligt for enhver; Sverige var en af sæsonens største favoritter til oprykning til nationsspringningernes superliga. Søndag eftermiddag satte det svenske hold en tyk streg under deres styrke ved at finde finalen i Promotional League ved det femstjernede stævne i Barcelona, den samme sejr der sidste år sendte Danmark op i superligaen. Det svenske hold i Barcelona bestod af Malin Baryard-Johnson på H&M Tornesch (KWPN e. Lux/Libero H), Angelica Augustsson på Mic Mac du Tillard (SF e. Cruising/Galoubet A), Svante Johansson på Caramell KS (SWB e. Cardento/Electro) og den nykårede Europamester, Rolf-Göran Bengtsson denne gang på Quintero la Silla (Holst. e. Quantum/Chamonix). Svenskerne sluttede med samlet set 16 fejl og henviste dermed den spanske værtsnation til 2. pladsen med 21 fejl. Ukraine tog sig af 3. pladsen foran Canada på 4. pladsen. En oprykning til superligaen kommer til at tjene svenskerne fantastisk som forberedelse på OL i London næste år og de må på nuværende tidspunkt regnes for feltets 'dark horse' i opløbet om medaljer.