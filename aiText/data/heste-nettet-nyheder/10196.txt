Ny hestebogserie med QR-koder
2013-09-03T17:03:44
Høst & Søn er klar med en ny skønlitterær hesteserie, der henvender sig til hesteinteresserede i alderen 10 - 14 år. Bøgerne adskiller sig fra øvrige bøger på markedet, idet hvert kapitel i bøgerne indledes med en QR-kode, der linker til korte instruktionsfilm og gode staldtips.   HESTENE PÅ PONYGÅRDEN er serien om Ditte, Sofie, Kitt, Steffi og Maja - fem piger, som egentlig kun har én ting til fælles: HESTE.  Hvert kapitel i bøgerne indledes med en QR-kode, der linker til korte instruktionsfilm og gode staldtips. Hver bog i serien fortæller historien om en af pigerne og deres pony. Om fællesskabet i stalden, stævnerne og konflikterne pigerne imellem.   I DITTE & LADY flytter Ditte og hendes familie til en ny by, og hendes far beslutter samtidig, at det er en god anledning for Ditte til at droppe den farlige ridning og begynde til håndbold. Ditte er slet ikke enig, og da Sofie fra den nye klasse fortæller om rideskolen Ponygården melder Ditte sig til mandagsholdet.  Men det er ikke let at gå til ridning uden at blive opdaget - og slet ikke, hvis man vil ride flere gange om ugen. Ditte plejer ikke at lyve for sine forældre, men hvad skal hun ellers gøre, når hun ikke kan leve uden heste, og da slet ikke uden Lady?? Gratis staldskilt kan downloades her   Om forfatteren Ina Bruhn (f. 1971) er uddannet cand. mag. i filmvidenskab, har ud over at skrive bøger også været manuskriptforfatter på tv-serier blandt andet Nikolaj og Julie, Hotellet og Jesus og Josefine. I 2010 modtog hun Kommunernes Skolebiblioteksforenings Forfatterpris for romanen Min fucking familie. Siden er hun udkommet med flere ungdomsbøger. Bruhn er selv tidligere hestepige, så meget af inspirationen til Hestene på Ponygården er hentet fra forfatterens egen barndom.  