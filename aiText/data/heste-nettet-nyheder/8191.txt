Høj kvalitet i 6-års finalen
2011-10-23T19:39:16
Det var et overflødighedshorn af talentfulde springheste i DRF championatets 6-års finale. Michael Aabo og Bøgegårdens Graf's Stakkato trak sig sejrrigt ud af omspringningen.   Hele tre heste opnåede karakterer på 9,0 eller højere i hovedrunden. Højest scorede Charleston K (Holst. e. Carinjo/Corleone/Ronald opdr. Lothar & Sven Völz, Tyskland) redet af Camilla Enemark der imponerede dommerne så meget, at de rystede et 9,2 ud af ærmet for ridtet. I omspringningen blev det til et nedslag på den første forhindring og dermed en 5. plads.  Andreas Schou og avlshingsten Arlando Z (Zang. e. Argentinus/Calando I/Landgraf I opdr. Hubert Hammes Int. Transporte) var rykket ind i omspringningen med karakteren 9,0 og satsede alt på en hurtig tid. Desværre gik de to fejl af hinanden, da Andreas ville vende inden om en blomsterdekoration og det kostede både tid og 4 fejl for en refusion. De to sluttede på klassens 6. plads.   Michael Aabo overtog tøjlerne på Bøgegårdens Graf's Stakkato i forsommeren og de to virkede særdeles samspillede i dagens finale, hvor de nærmest uden større kraftanstrengelse skar over 1,5 sekund af omspringningens næsthurtigste tid og sejlede fejlfrit over mållinien uden fejl til publikums store begejstring. Graf's Stakkato blev belønnet af dommerne i hovedrunden med karakteren 9,1.   Søren Møller Nielsen var en travl herre i finalen med 3 starter. På Velerne (Holst. e. Cosimo/Carpaccio/Ladinos opdr. Andreas Christensen, Tyskland) rykkede han ind i omspringningen hvor han som den eneste udover sejrherren Michael Aabo, formåede at ride en fejlfri runde og dermed sikrede sig en 2. plads i 6-års finalen.   Ungrytteren Shannon Mejnert Ketterle red den utroligt hurtige og velspringende Calonique (OS e. Cartoon/Papillon Rouge/Libero H opdr. Gestüt Lewitz, Tyskland) ind på klassens 3. plads efter et ærgerligt nedslag i omspringningen.   Se alle klassens resultater i dette link