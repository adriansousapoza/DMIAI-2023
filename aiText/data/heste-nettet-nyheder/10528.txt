Dennis Fisker sejrede i Intermediaire I
2014-02-18T18:37:07
Det populære stævne AEG (Arctic Equestrian Games) i Drammen, Norge, trækker deltager fra hele Norden og specielt de i Danmark bosiddende nordmænd samt flere populære danske ekvipager er igen i år at finde ved dette internationale stævne.   I dagens Intermediaire I blev det den danske berider fra Frederikshavn Dennis Fisker, der med Milan-sønnen Mirage Rishøj vandt klassen med 71,211 %. Mirage Rishøj er en 11-årig DV-vallak, med Rawage Quintus som morfar og opdrættet af Stutteri Rishøj ved Kirsten Jensen. I gårdagens Prix St Georges havde Dennis Fisker og Mirage en lidt mere forsigtig tur og sluttede dermed på fjerdepladsen med 68,079%.   Gårdagens vinder i Prix St Georges, berider Allan Skov og den 14-årige hannoveranervallak Walk of Life e. Wolkentanz II/Picard måtte i dag tage til takke med andenpladsen med 71,184 %.   Thomas Dolleris Larsen og Don Alfredo blev i dagens Intermediaire I placeret på fjerdepladsen med 67,289%, mens det i gårdagens Prix St. Georges blev til en tredjeplads med 68,605 %. Don Alfredo er en hannoveranervallak på 12 år e. Don Frederico/Woermann.   De danske ryttere, Nicoline Graff og Michelle Moeslund havde også taget turen til Norge, hvor Michelle Moeslund og Mellemhaves Copperfield var til start i gårdagens Prix St Georges som de sluttede med 62,974 %. Nicoline Graff og Sandagergårds Lorentino opnåede 63,658 % i dagens Intermediaire I.   Se resultater fra stævnet her.  Nicoline Graff og Sandagergårds Lorentino (Arkivfoto: JP-Photo)  