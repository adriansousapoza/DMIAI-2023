Dyrlæge tiltalt for mord med hestemedicin
2013-10-14T13:35:34
En 38-årig dyrlæge fra Nordsjælland er tiltalt for at have dræbt sin ægtefælde med hestemedicin i parrets fælles hjem. Retssagen blev indledt ved retten i Hillerød onsdag i sidste uge. Tiltalte dyrlæge Ifølge anklageskriftet har den 38-årige dyrlæge, injiceret sin mand med forskellige præparater til bedøvelse af dyr i december 2011, i parrets daværende parcelhus i Nordsjælland. Kvinden havde adgang til medicinen gennem sit arbejde som dyrlæge, som hun praktiserede i tilknytning til hjemmet.  Tiltalte blev færdiguddannet i 2003 og startede som forskningsassistent. Senere kom hun i dyrlægepraksis på Lolland, hvorefter hun åbnede egen praksis i parrets bryggers i huset i Nordsjælland. Hun kørte ud til kunderne og arbejdede blandt andet med bedøvelse af heste, mens hun behandlede smådyr fra klinikken i hjemmet. Sprøjte med hestemedicin Anklagemyndigheden bygger bl.a. drabstiltalen på den nøje dosering af de fem forskellige midler, der er fundet i afdødes maveindhold. Men det var ifølge anklageskriftet, injektion med hestebedøvelsesmidlet Ketamin i koncentreret dosis, der kostede ægtemanden livet. Ketamin bruges blandt andet til bedøvelse af heste, der skal have trukket tænder ud. Først henlagt som selvmord Sagen har været længe undervejs. De første undersøgelser tilbage i 2011-2012 viste, at der var tegn på selvmord. Den 37-årige familiefar havde ligesom sin hustru adgang til de bedøvelsesmidler, som har forårsaget hans død. Desuden fandt man ved liget af manden et kort afskedsbrev. Manden lå på daværende tidspunkt i skilsmisse med den nu 38-årige dyrlæge. Sagen blev henlagt som selvmord. Efterforskningen genoptaget Efter pres fra den afdødes familie, som ikke mente, at deres søn og bror kunne have begået selvmord, blev sagen efterfølgende genoptaget af Nordsjællands Politi.  Efterforskningen som indtil nu har været hemmeligholdt, men som nu har ført til, at der rejses tiltale mod dyrlægen for drab, bygger på en lang række indicier, herunder den præcise dosering af de 5 forskellige midler i afdødes maveindhold, objektive fund i parrets hus samt teleoplysninger, som ifølge politiet ikke stemmer overens med tiltaltes oplysninger om, hvor hun har befundet sig, da hendes mand døde.  Politiet har endvidere afhørt en lang række vidner, mens tiltalte har siddet fængslet. Bl.a. har politiet afhørt parrets skilsmisseadvokater, og undersøgt parrets pc´ere. Der er endvidere lavet analyser af afskedsbrevet samt indkøbene af medicin. Dyrlægen er blevet mentalundersøgt og er fundet helt normal, ifølge anklageren. Retsagen Den 38-årige kvinde, der nægter sig skyldig, har siddet varetægtsfængslet siden den 18. december sidste år. Der er afsat 6 retsdage i nævningesagen, som forventes afsluttet med domsafsigelse den 8. november i år. Anklager Marianne Gjedde-Nielsen kræver foruden fængselsstraf, at den 38-årige kvinde fratages retten til at arve sin afdøde mand.