Wathelet vandt World Cup på hjemmebane
2012-01-01T23:16:03
Belgiske Gregory Wathelet sejrede fredag aften i World Cup kvalifikationen ved det traditionsrige julestævne i Mechelen.   På Copin van de Broy (BWP e. Darco/Brown Boy) red Wathelet som første rytter i omspringningen fra start til mål en hurtig og flydende runde på den svære bane. Der blev ikke taget lange veje nogen steder og det sikrede belgieren sejren. Ingen af de efterfølgende ekvipager kunne gøre det bedre og det resulterede i en splinterny Land Rover-bil og 13.000 Euro til den belgiske toprytter.  Franske Kevin Staut og Silvana HBC (KWPN e. Corlando/Widor) og belgiske Rick Hemereyck på Quarco de Kerambars (SBS e. Darco/Skippy II). Den tyske newcomer Hans-Dieter Dreher indtog 4. pladsen på Magnus Romeo (Argentinsk e. Royal Feu/Hans Anders Z).   Allerede kort efter sejren i World Cup kvalifikationen kunne flere nyhedssider berette at Copin van de Broy efter stævnets afslutning var på vej til hans stald i Tyskland, hvor hingsten ankom morgenen efter. Copin van de Broy er ifølge Worldofshowjumping.com stadig ejet af Fabien Schreiber, men skal altså i fremtiden rides af Marcus Ehning.  Lørdag kunne samme Worldofshowjumping.com så berette at Wathelet selv havde fået en ny Grand Prix-hest i stalden med hoppen Banda de Hus (e. Argentinus) som hidtil har været redet af franske Kevin Staut.   De to danske deltagere i stævnet, Tina Lund og Cecilie Tofte red sig i løbet af ugen til flotte placeringer i de mindre klasser. På stævnets førstedag red Cecilie Tofte den Omega Star (ISH e. Quick Star/Quatubet du Rouet) ind på en 9. plads i en 1.35m klasse. I en 1.45m klasse på stævnets andendag blev det til endnu en 9. plads på Omega Star for Cecilie. Torsdag red Tofte sig til ugens tredje 9. plads, denne gang på Watcht Me IV (KWPN e. Kojak/Kroongraaf) i en 1.40m klasse. Tina Lund red onsdag A-Dur R (Old. e. Argentinus/Romadour II) ind på en 4. plads i en 1.35m klasse.