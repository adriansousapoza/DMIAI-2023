Lars Petersen sejrede i Grand Prix Special
2014-06-07T17:27:12
 Lars Petersen og Mariett (JP-Photo)   Spændingen varede lige til det sidste i dagens 2. afdeling af DM for senior. Efter at gårdagens vinder, Lone Bang Larsen og Fitou L havde lagt sig i spidsen med 74,020 % virkede Lone uovervindelig, indtil klassens sidste ekvipage, Lars Petersen og Mariett kom på banen. Lars lå gennem hele programmet procentmæssigt ulideligt tæt på Lone Bang og først da de allersidste karakter blev tastet ind, blev sejren Lars Petersens.   Lars Petersen og Mariett e. Come Back II red et rigtig fint program og da ekvipagen ingen øvelsesmæssige svagheder har, blev dagens score 74,412 % og en sejr til følge.   Lone Bang Larsen blev dermed frataget sejren i sidste øjeblik og måtte tage til takke med andenpladsen. Det er tydeligt at mange års arbejde nu bærer frugt for Lone Bang Larsen og Fitou L, alle øvelser bliver udført flydende og med stor sikkerhed og præcision. Specielt er parrets piaff-passage ture helt i særklasse, piaff udføres på stedet med stor energi og overgangene mellem piaff og passage flyder uden modstand. Lone kunne dog ikke se sig fri for et par mindre fejl, en ærgerlig taktfejl i den første travøgning og et mindre kiks i de 9 etter ad midterlinjen kostede værdifulde point, i alt blev dagens resultat for Lone Bang og Fitou L 74,020 %.   Tredjepladsen gik til en DM-debutant, i form af Agnete Kirk Thinggaard og Jojo AZ. Agnete har kun haft JoJo AZ i et godt halvt år og ekvipagen udvikler sig med storm skridt med hjælp fra deres faste træner Michael Stevns. Agnete red i dag et flot program, hvor specielt Jojo AZs talent for piaff og Passage samt i særdeleshed overgangene imellem blev flot fremvist. Mon ikke at denne ekvipage stiger i graderne hos dommerne, ved nærmere bekendtskab. Resultatet blev i dag 72,529 %.   I morgen kl. 14 går finalen i Grand Prix Kür, hvor vi skal se de 15 bedste. De 15 bedste findes ved at lægge pointene fra i går og i dag sammen.   Resultat