Nyt projekt sætter fokus på hestens præstationsevner
2012-01-14T22:23:46
Er det rent held, når man i ridesport leverer en toppræstation, eller er det træning, kondition og vilje, der har betydning? I den seneste periode har der været handlet mange topheste i forbindelse med OL i London 2012, men spørgsmålet er - kan man købe sig til den bedste hest, og hvad kendetegner den bedste? Et nyt forskningsprojekt om træning af spring- og dressurheste, ledet af dyrlæge og Ph.d. studerende Rikke Munk, skal forsøge at afdække disse spørgsmål, og danske eliteryttere er med i projektet.   Landsholdsrytter begejstret "Vi slås jo alle sammen derhjemme med netop de problemer, der blev diskuteret og informeret om ved temadagen, men det er ikke noget man normalt får talt med nogen om. Jeg vil helt sikkert fremover få skabt en bedre kontakt mellem min massør og smed, så de arbejder bedre sammen, og vi på den måde kan få det optimale ud af hesten", fortæller landsholdsrytter i dressur Sidsel Johansen efter temadagen.   Den lille marginal der gør forskellen Topheste rundt om i verden bliver handlet for millioner af kroner og betragtes som "atleter", men den traditionelle træning af sportsheste foregår ikke efter de samme træningsprincipper, som anbefales topatleter i andre sportsgrene. I modsætning til hesteverdenen er der hos mennesker en stor udvikling indenfor træningsmetoder. Nyere forskning viser, at kortere træningsintervaller med højere intensitet giver et meget gunstigt træningsresultat. Test og programlægning af træningen er altafgørende, når atleter skal holdes skadesfri og præstere. Til sammenligning trænes sportsheste normalt ved lav intensitet over længere tid og ofte på det samme underlag.   Risikoen for at pådrage sig skader mindskes, når man har en stærk fysik hele vejen rundt, og det bliver lettere for kroppen at modstå de overbelastninger, der kan opstå ved de mange gentagelser, der en del af træning. Den fysiske form kan være afgørende for, om man vinder eller taber en konkurrence, og det er derfor vigtigt, at hesten holdes så fit som muligt.   Pulsen skal op Træningen af sportsheste skal tilpasses de krav, der stilles til deres fysik under konkurrence. For en springhest er de fysiske krav eksplosivitet og acceleration i ca. 90 sekunder, mens dressurhesten skal vise styrke og smidighed i ca. 6 minutter. De første resultater fra projektet omkring træningsmetoder viser, at også heste kan øge deres præstation (f.eks. fik springheste færre fejl på banen) ved at have trænet med en højere intensitet (puls) over kortere tid. Man skal altså huske at få pulsen op i korte perioder under den daglige træning.   Hvorvidt man også kan gøre hestens præstation via mere specifik styrketræning og koordinationstræning, skal projektet ligeledes forsøge at give svar på.   Temadag på Middelfart Ridecenter Forskningsprojektet, ledet af dyrlæge og Ph.d. studerende Rikke Munk i samarbejde med Forskningscenter Foulum, Institut for Idræt ved Syddansk Universitet og Dansk Ride Forbund, blev sparket i gang med en temadag torsdag den 12. januar 2012 på Middelfart Ridecenter. 55 personer (eliteryttere og trænere) deltog i seminaret, der havde til formål at give rytterne:   · et større indblik i, hvordan træning påvirker led, sener, muskler, koordinationsevne og kredsløb.   · indblik i, hvordan udenlandske topryttere optimerer deres træning.   · indblik i, hvordan Team Danmarks eliteidrætsudøvere monitorer og planlægger deres træning for individuel præstationsoptimering og holdbarhed.   De deltagende ryttere og trænere blev vejledt og informeret af nogle af Europas førende dyrlæger indenfor træning af eliteheste.   Dagen blev indledt med et oplæg fra Thue Kvorning, Cand. Scient. i Idræt og Ph.d., der til daglig arbejder som fysisk træner for Team Danmark. Thue Kvorning gav et indblik i, hvordan topatleter i andre sportsgrene træner, og hvad der gør den lille forskel mellem succes og fiasko. Især var der fokus på træning og sundhed, og hvor meget ekstra man kan performe, hvis ens fysiske form er i orden.   Dyrlæge Phillippe Besnoit fra Frankrig arbejder udelukkende med topsportshest og professionelle ryttere bl.a. Eric Navet, Olivier Guillon, Eugenie Angot, Leslie Howard og Katie Prudent. Phillippe Besnoit informerede om, hvor vigtigt det er at have et godt samarbejde om hesten, dyrlæge, smed, massør og kiropraktor i mellem, for at opnå de bedst mulige resultater. For Philippe Besnoit er det vigtigt, at teamet omkring hesten mødes en gang om måneden og snakker om udviklingen af hesten for derved at mindske risikoen for pludselige skader. Som han selv fremlagde det på dagen: "det er ikke meningen, at vi kun skal bruges til at slukke ildebrænde."   Emanuelle van Erck fra Belgien er dyrlæge for blandt andre Jos Lansink, Philippe Lejeunne, det franske springlandshold og det belgiske paralympiske landshold. Van Erck fortalte om træningsmonitering og træningsoptimering af topheste.   Projektleder dyrlæge Rikke Munk fra Højgård Hestehospital gav et indblik i træningsfysiologi, hvordan træning påvirker knogler, brusk, sener, led, muskler, hjertekredsløbet og vejrtrækningen.   Dressurlandsholdsrytter Sidsel Johansen deltog også i temadagen på Middelfart Ridecenter, og hun er yderst begejstret for initiativet og projektet.   Om emnet træning og stævneplanlægning fortalte Sidsel Johansen, at hun altid træner sine heste meget ude i terrænet, hvor man ofte lige får et ekstra gear, og hesten får et trænet på et andet underlag.   "Alle mine heste er på fold hver dag året rundt, og jeg har også intervaltræning lagt ind i mit træningsprogram, så det er rart at blive bekræftet i, at det man gør, er rigtigt. Der er ingen tvivl om, at når det er vinter, så skal man huske på ikke at ride i ridehus hver dag, men netop skifte miljø og underlag, således at man også holder humøret højt på hesten. Planlægning af stævnesæsonen er også altafgørende for at opnå de gode resultater, men det kan være svært i vores sport, hvor der er mange om buddet, og hestene kan være uheldige at ramme ind i en skade."   "At ens præstationer kan forbedres ved at være i form kommer ikke bag på mig, man ved jo også selv, når man sidder på ryggen af hesten, at ens velvære smitter af på hesten, så man skal også huske at tænke på ens egen form og sundhed.", afslutter Sidsel Johansen.   Projektets videre forløb bliver nu, at få testet en stor gruppe heste for derefter at udarbejde anbefalinger til rytterne om træning af sportshesten.   Kilde: DRF