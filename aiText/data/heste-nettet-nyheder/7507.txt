Capriole F. vandt igen
2011-03-11T20:31:39
Fredagens MB-springning for 6-års og ældre heste så længe ud til at kunne blive en gentagelse af torsdagens top tre i samme klasse. Førstepladsen i dagens klasse indtog en suverænt springende Capriole F. (DV e. Carpaccio/Flamingo/Martell opdrættet af Stutteri Finstrup v/Inger og Jens Damgaard) under Søren Hedegaard i en hæsblæsende omspringning. Capriole F. gør umiddelbart ikke meget væsen af sig som sådan men på springene er hun ultra smidig og forsigtig, en ægte gummibold i stil med faderen, løsspringningslegenden fra Holsten, Carpaccio (Holst. e. Caretino/Lantaan). Andenpladsen besatte Tina Lund på Athene D. (DV e. Aston/Avanti/Solist opdrættet af Jens Danielsen) foran Anja Lykke Nielsen på Fourage (DV e. Fridericus Rex/Furore/Tasano opdrættet af Erik og Inge Conradsen). Søren Møller Nielsen gjorde et godt forsøg på at opnå samme tredjeplads som han besatte dagen før på avlshingsten Krake Ask (DV e. Krunch de Breve/Port Royal XX/Radautz X opdrættet af Gitte og Niels Hausgaard) men måtte nøjes med klassens 4. plads i dag. Krake Ask finder sig mere og mere til rette på springbanerne og har i den seneste tid opnået flere flotte placeringer i MB og MA-klasser. I torsdagens klasse var det også Søren Hedegaard og Capriole F. der tog sig af sejren mens Tina Lund, denne gang på Chubon Ravnes-Have (DV e. Churchill/Atlantic/Ernbøll opdrættet af Kirsten Hedegaard Christensen) igen måtte tage til takke med andenpladsen. Søren Møller Nielsen og Krake Ask tog sig som tidligere skrevet, af klassens tredjeplads.