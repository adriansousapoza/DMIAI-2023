Prinsesse Benedicte kaster royalt skær over World Cup i Herning
2017-06-18T21:07:02
HKH Prinsesse Benedikte er protektor for World Cup Herning   Den 18. - 22. oktober (i efterårsferien) løber Danmarks største internationale ridesportsevent World Cup Herning for første gang af stablen i Jyske Bank Boxen. HKH Prinsesse Benedikte har påtaget sig opgaven som protektor for eventen, der bl.a. byder 1. kvalifikation i FEI World Cup i dressur, hvor nogle af verdens bedste dressurryttere samles for at dyste om vigtige point. Det store stævne byder også på topsport i internationale dressur- og springklasser, topunderholdning og en stor messe for de købelystne.   Glæde over prinsessens engagement "Prinsesse Benedikte er synonym med ridesporten, og hun lægger et stort engagement i at følge sporten og vores ryttere på konkurrencebanerne. Gennem 25 år har hun været protektor for Dansk Ride Forbund, ligesom hun er protektor for Dansk Varmblod, Hestens Værn og World Breeding Federation. Derfor er det os en stor glæde, at Prinsessen har sagt ja til at påtage sig hvervet som protektor for World Cup Herning," siger Lars Moss, direktør i World Cup Herning. På World Cup Hernings hjemmeside finder du masser af nyttig info, og her kan du også købe billetter til den spektakulære event.  At World Cup Herning bliver en realitet skyldes i høj grad, at de tre hovedsponsorer ECCO, Blue Hors og Stutteri Ask har valgt at bakke op om eventen. Det er Jyske Bank Boxen i Herning, der danner rammen om en ridesportsoplevelse i verdensklasse, når Reem Acra FEI World Cup kvalifikation i dressur og CSI3*-springning afvikles i det midtjyske i 2017 og 2018. World Cup-eventen i Herning arrangeres af Dansk Varmblod, Dansk Ride Forbund og Equitour Aalborg i samarbejde med Sport Event Denmark, Herning Kommune og MCH Messecenter Herning.   Pressemeddelelse