Medaljerne fordelt ved DM i paradressur
2013-06-12T13:59:47
Lørdag blev medaljerne uddelt ved DM i paradressur efter to dage med spændende konkurrence på Broholm. Line Thorning Jørgensen blev danmarksmester i Grad IV-klassen, mens den dobbelte PL-bronzevinder Annika Lykke Dalskov tog guld for Grad III. Caroline Cecilie Nielsen vandt guld i Grad II, mens Stinna Tange Kaastrup er danmarksmester i Grad IB. Mesterskaberne blev afgjort ved sammenlægning af resultaterne fra fredagens individuelle program og küren lørdag.    Flot guld-kür fra Line og Di Caprio  PL-ekvipagen Line Thorning Jørgensen og Di Caprio beviste lørdag, at de er Danmarks bedste Grad VI-ekvipage. Di Caprio stod flot i halsen og viste god takt og bæring gennem hele programmet. Küren var af højsværhedsgrad med changementer, og den blev bedømt til hele 80,000 %. Dermed kom guldet i hus med et samlet resultat på 154,325 point. Sølvet gik til Line Kongensgaard og Laponio, der viste en kür med bl.a. rigtig gode øgninger. Küren udløste en karakter på 73,583 %, og sølvet blev indkasseret med samlet 142,908 point. Marie Biune og Minos leverede en fin kür med et rigtigt fint travprogram og sikre changementer, og med en kürkarakter på 70,250 % og samlet 136,798 point kom bronzen i hus.   Dobbelt bronzevinder fra PL tager DM-guld Med en harmonisk kür af høj sværhedsgrad og til en musik, der passer godt til Aros A' Fenris, sikrede Annika Lykke Dalskov sig DM-titlen for Grad III lørdag eftermiddag. Aros A' Fenris stod flot i halsen og viste gode øgninger og flotte changementer og traversader. Küren blev bedømt til 77,833 %, og med et samlet resultat på 151,207 point, var DM-guldet i hus. Sølvet gik til DM-debutanten Tobias Thorning-Jørgensen og Space Fighter, der leverede en harmonisk kür til musik fra bl.a. Pink Panther, hvilket stod godt til både hest og rytter. Ekvipagen havde et fint galopprogram med kontragalop og sikre overgange samt gode anspring. Küren blev bedømt til 69,917 %, og sølvet kom i hus med samlet 136,502 point. Bronzen gik til Katrine Kristensen og Welldone Dallas, der red en kür til 69,917 % og fik et samlet resultat på 132,519 %.   DM-guld til Caroline Cecilie Nielsen  Med sejre i både første og anden afdeling af DM for Grad II sikrede PL-deltager Caroline Cecilie Nielsen og Leon sig guldet lørdag. Caroline red en flot og harmonisk kür på en meget lydig hest. Küren var sat godt sammen til en musik, der passer rigtig godt til Leons bevægelser, og dommerne kvitterede med 75,833 %. Dermed var DM-guldet i hus med et samlet resultat på 147,214 point. Anni Meijer og Zion B fik sølv med et samlet resultat på 126,143 point.    Flot DM fra Stinna og Steffi Graf  Det var første gang Stinna Tange Kaastrup var til DM-start på hendes nye hest Steffi Graf. Ekvipagen var eneste deltager i Grad IB-klassen, mens trods den manglende konkurrence viste ekvipagen flotte takter. Til musik fra bl.a. Sting og Beach Boys red rytteren uden ben og den DM-debuterende hoppe en flot kür med fine øgninger og volter i både skridt og trav. Dommerne bedømte küren til 72,083 %, og sammen med gårsdagens 70,000 % kunne Stinna modtage DM-guldet med et resultat på 142,083 point.    DM i paradressur på Broholm giver forsmag på EM  Det er ikke kun kampen om guldmedaljer, der ansporer de danske paradressurryttere til at levere deres allerbedste ved DM i paradressur på Broholm. Mesterskabsstævnet er både et vigtigt led i udtagelsen til EM i Herning til august, og vigtig forberedelse for rytterne. DM giver også en forsmag på, hvad der venter de danske ryttere ved EM, idet flere af de potentielle EM-konkurrenter fra Norge og Holland også er til start på Broholm. Det giver de danske ryttere en enestående mulighed for at se konkurrenterne an på nærmeste hold.   Stort mesterskabsstævne på Broholm  Der er store dressuroplevelser til både ryttere og publikum i weekenden. Foruden DM i paradressur er det 10. år i træk, at DM i dressur for seniorer afvikles i de smukke omgivelser på Broholm Slot. Og for dressurrytterne er der også mere på spil end DM-titlen. Deres mesterskab er nemlig ligeledes et led i udtagelsen til EM i dressur, der også afvikles på hjemmebanen i Herning til august. Broholm Horseshow varer fra 6. - 9. juni og byder også på DM i paradressur, DRF-mesterskabet i dressur for U25 og den landsdækkende dressurturnering Bundgaard Byg Cup.   DM gennem 10 år  Broholm er blevet synonym med DM i dressur. I år er det 10 år siden, at Broholm slog portene op til DM i dressur for første gang, og siden er stævnet bare blevet bedre og bedre. På finaledagen ved DM - søndag den 9. juni - præsenteres de seneste 9 års danmarksmestre for publikum. Slotsparken byder også på spændende boder, legeplads for børnene og madteltet lokker med "smagen af Fyn".   Clinics og prisuddeling  Det er ikke kun Danmarks bedste dressur, der venter publikum på Broholm. Lørdag giver den internationale dressurdommer Hans-Christian Matthiessen og rytter Anne Sofie Aaen en clinic, hvor publikum kan blive meget klogere på dressursporten. Søndag er det så den forsvarende Danmarksmester, Nathalie zu Sayn-Wittgenstein, og berider Hasse Hoffmann, der giver en clinic. Søndag er også dagen, hvor Lis Hartels Mindepris tildeles en person, som har gjort en ekstraordinær indsats for dansk dressur.   Kilde: DRF   Resultater