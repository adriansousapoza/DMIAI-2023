Hingstedag Sjælland på søndag
2013-03-16T09:00:07
  Hingstedag Sjælland løber af stablen søndag den 17. marts kl. 10.30-14.00 på Ringsted Sportsrideklub v/ Team Cabe, Ejlstrupvej 120, 4100 Ringsted. Staldene åbner fra kl. 10.00   Dansk Oldenborg Avl, Aktivitetsudvalg Sjælland, afholder igen arrangement "Hingstedag Sjælland", hvor der fremvises Oldenborg- og Frederiksborghingste. Fra kl. 15.00 er der hingstefremvisning fra Ib Kirk - Katrinelund   Der kommer et bredt udvalg af sjællandske hingste fra de 2 avlsforbund, ligesom der traditionen tro også kommer hingste fra andre landsdele. Der er i år tilmeldt 10 oldenborghingste og 3 hingste fra frederiksborgavlen.     Grundlaget for hingstedagen er, at give hingsteejerne en mulighed for at fremvise deres avlshingste for interesserede. Hingstene fremvises ved hånd, løse og de fleste bliver redet. Der vises både dressur og spring. For hoppeejere er der denne dag mulighed for, at vurdere hingstene ved selvsyn inden der tages beslutning om hvilken hingst, der skal være far til kommende føl. For den almene interesserede er det en dag, hvor du har mulighed for at se de smukke hingste når de er pudset og forårs klar. Publikum har mulighed for at stemme på dagens hingst på tværs af racerne, og derved have indflydelse på hvilken hingst der får denne titel. Der vil være lodtrækningspræmie blandt de afgivende stemmer.   Se de tilmeldte Oldenborg- og Frederiksborghingste på hjemmesiden her. Katrinelund fremviser følgende hingste på dagen : Crelido, Attention, Acolino, Garmin, Nimble, Le Mans, Frisco, De Noir, Weltjunge og Hot Shot      Pris for indgang er 50 kr. inkl. katalog (vi modtager desværre ingen dankort) - børn under 12 er gratis.      Kilde: Pressemeddelelse   Oldenborghingsten Freigraff af Hvarre, der igen i år fremvises i Ringsted (Foto: Gitte Olsen)