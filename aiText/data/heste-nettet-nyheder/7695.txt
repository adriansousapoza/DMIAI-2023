Fortsat jordbrugsuddannelse i Malling
2011-05-12T14:00:02
Jordbrugets UddannelsesCenter Århus (JU) med hjemsted i Beder har solgt en del af sin afdeling i Malling til Efterskolen for Scenekunst - en ny efterskole, som starter efter sommerferien 2012. Der har verseret rygter om, at de idylliske bygninger, der i mere end 100 år har dannet omgivelserne til den hæderkronede Malling Landbrugsskole helt drejer nøglen om, og at tiden som uddannelsessted for de grønne uddannelser er slut. Men det er ikke rigtigt. JU har i dag både hesteuddannelse og skov- og naturuddannelse i Malling, og disse aktiviteter fortsætter uændret indtil videre. "Vi er meget glade for, at aftalen med Efterskolen for Scenekunst er faldet på plads, men det er vigtigt for mig at understrege, at det ikke betyder, at vi lukker ned i Malling. Vi vil stadig gennemføre hesteuddannelse og skovbrugsuddannelse på afdelingen" siger JU´s direktør Claus Christensen, som også oplyser, at JU arbejder med flere spændende projekter inden for både heste- og skov- og naturuddannelse. Efterskolen overtager først deres andel af afdelingen den 1. juli 2012, og der er allerede indgået aftale om, hvordan JU kan fortsætte deres aktiviteter derefter, bl.a. i et tæt samarbejde med efterskolen. "Vi har fortsat vort staldanlæg, ridehal og ridebane på en anden del af Malling-afdelingen, og dette kan fungere uafhængigt af efterskolen, både med undervisning og indkvartering af vore elever på kostskolen" siger Claus Christensen. JU glæder sig til at få nyt liv i afdelingen med den nye efterskole, og håber på, at det også vil være til gavn for Malling, hvor landbrugsskolen har haft til huse siden 1889.