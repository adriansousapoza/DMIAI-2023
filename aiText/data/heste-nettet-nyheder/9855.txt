Vind lækre EM-præmier og bekæmp miner
2013-03-19T17:26:12
ECCO FEI European Championships 2013 i springning, dressur og paradressur og Dansk Flygtningehjælp har indledt et samarbejde om at samle ind til minerydningsarbejde i Sydsudan under projektet EM mod Miner. Nu har I chancen for at vinde fem endagsbilletter til EM i august i Herning og rideudstyr for 1.200 kr. og samtidig støtte minerydning.   EM mod miner "Vind med EM mod Miner" er en konkurrence, der afholdes fra den 13. til 29. marts kl. 12. I konkurrencen dyster privatpersoner om at samle mest ind til minerydning i Sydsudan, og den person, der samler mest ind, vinder hovedpræmien, som er fem endagsbilletter til ECCO FEI European Championships 2013 i springning, dressur og paradressur torsdag den 22. august i Herning samt HERI Rideudstyr til en værdi af 1.200 kr. Halvvejs i konkurrenceperioden trækkes der desuden lod om to gavekort fra HERI Rideudstyr til en værdi af 650 kr. blandt dem, der har samlet minimum 500 kr. ind.   Start din egen indsamling Konkurrencen foregår via Start din egen indsamling, som er en digital indsamlingsbøsse, der på en sjov og nem måde kan deles med venner, familie, kollegaer og bekendte via sociale medier, e-mail osv. Dine venner kan donere direkte til din indsamling, og du kan løbende følge med i, hvordan det går med donationerne.   Bekæmp miner i Sydsudan Midlerne fra indsamlingerne går til minerydning i Sydsudan. Kun en begrænset del af landet er ryddet for miner, og børn og voksne bliver lemlæstet af minerne. Samtidig betyder frygten for minerelaterede ulykker, at skolebyggeri og landbrug bliver sat på standby. Før Sydsudan for alvor kan gennemgå udvikling og vækst, er der behov for at landet bliver ryddet for miner. Læs mere om partnerskabet EM mod Miner.   Mere om præmierne Hovedpræmie: Den person der samler mest ind igennem hele perioden vinder fem endagsbilletter til EM torsdag den 22. august plus et gavekort fra HERI Rideudstyr til en værdi af 1.200 kr. Delpræmie: Torsdag den 21. marts kl. 9 trækkes der lod om to gavekort fra HERI Rideudstyr til en værdi af 650 kr. blandt alle, der har samlet minimum 500 kr. ind. Deltagerne er meget velkomne til at fortsætte deres indsamling efter konkurrence perioden er udløbet.   Vi løfter i flok ECCO FEI European Championships 2013 er arrangeret i et samarbejde mellem European-Herning, Sport Event Denmark, Herning Kommune og Dansk Ride Forbund. Herudover er et hav af frivillige kræfter med til at skabe den største ridesportsoplevelse nogensinde i Danmark.   Kilde: DRF  Arkivfoto: JP-Photo