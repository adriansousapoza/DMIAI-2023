Nærmest uovervindelige Helgstrand tog endnu en sejr
2011-05-29T17:36:25
Han kom, han red og han sejrede rigtig mange gange! Andreas Helgstrand tog i First Horse Grand Prix Kür sin femte sejr ved det internationale dressurstævne i Bernstorffsparken, denne gang med den 11-årige Marron e. Michellino/Woernitz. Da ekvipagen skulle på banen gik der ellers et gys gennem publikum, den lidt tændte Marron stoppede op ved indgangen, og et øjeblik lignede det at Marron var på vej retur mod opvarmning. Andreas fik dog heldigvis overbevist Marron om at det var tid til at præstere, og i fin stil leverede makkerparret endnu et vinderridt. Andenpladsen gik til norske Lillan Jebsen med Pro-Set e.Jet Set/Flemmingh med 73.800% foran finske Mikaela Lindh med Skovlunds Mas Guapo e.Master/Cannon Row xx med 73.475%.