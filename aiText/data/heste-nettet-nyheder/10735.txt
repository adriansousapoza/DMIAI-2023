DM i ridebanespringning er kommet godt fra start
2014-05-28T23:55:03
Med 310 starter på førstedagen var der travlt fra begyndelsen ved det store DM-stævne på Tågerup ved Kolding, hvor der frem til søndag er lejlighed til at se eliten af danske springryttere.   På startdagen var der udelukkende tale om opvarmningsklasser, for først torsdag og fredag tager man fat på kvalifikationerne til de fire mesterskaber. Og opvarmning var der brug for helt bogstaveligt, for med en strid vind føltes det nærmest efterårsagtigt. Men forholdene for tilskuerne er blevet forbedret med en tilskuertribune og en ny terrasse foran cateringteltet, som også er blevet hævet - og som ikke mindst var populært fordi det er opvarmet. En hel by er bygget op af teltstalde til hestene og campingplads for rytterne.   Torsdag kl. 14.30 rides der kvalifikation til Stall Bengtsson & Kristoffersens DRF-mesterskab for Children, som skal springe forhindringer på 115 cm. Kl.16 indledes kvalifikationen til Jyske Banks DRF-mesterskab for U21, som springer 140 cm. Men allerede fra kl. 8 er der aktivitet på banen. De sidste to mesterskaber er Absolute Horses DRF-mesterskab for U18 og Frist DM for senior, der begge har kvalifikation fredag.   Det er Schou Absolute Horses, der for fjerde gang er arrangør af DM i ridebanespringning, og selv om brødrene Andreas og Christian Schou har meget at se til som arrangører er de begge på banen i rigtig mange af klasserne.   Har man ikke selv mulighed for at komme til Tågerup kommer DR til First DM-finalen søndag og streamer den direkte på dr.dk.    Andreas Schou blev nummer to på Cosmeo i dagens anden klasse, men havde også tid til at tage sig af sønnen William, der oplever sit første DM.    Er overblik over banen, hvor der er ny tilskuertribune.  