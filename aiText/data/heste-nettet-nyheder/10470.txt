Dressur til fare for hestevelfærd?
2014-01-12T22:22:03
Dressurprogrammer er for ambitiøse, repetitative og kræver for meget af unge dressurheste, til fare for hestenes helbred. Med denne udtalelse går den respekterede OL- deltager, Richard Davidson nu aktivt ind i debatten, og stiller spørgsmålet, om vi kræver for meget, for tidigt, af vore dressurheste.   Rundbordssamtale Kræves der for meget af hestene i grand prix speciale og unghesteklasserne for de 6- årige heste? Det mener Den populære engelske OL og VM dressurrytter, Richard Davidson, som hermed bidrager til debatten, om der forlanges for meget af dressurhestene i visse programmer til fare for deres førlighed.   Richard Davidsons indlæg i debatten ved den seneste rundbordssamtale, som hostes af hestemagasinet Horse & Hound, og som blev afholdt den 9. januar i år, er udtryk for endnu en fremtrædende rytter, der stiller sig kritisk overfor de fordringer vi stiller vore dressurheste. Det gælder både dehøjt uddannede grand prix heste, og i særdeleshed også de unge lovende heste der er på vej frem.   Kritik af grand prix speciale Rivhard Davidsonfrem fremfører, at det gamle FEI grand prix speciale program, som en kort overgang blev ændret, men som nu er genindført, indeholder alt for mange repetitioner, af de mest krævende øvelser, som trav-øgninger og passage med de tilhørende krævende overgange.   FEI vakler Ved OL i London i 2012, blev der indført et kortere olympisk grand prix speciale program, men FEI er sidenhen, efter pres fra sporten, gået tilbage til det gamle program igen. Dette mener Richard Davidson, som selv har redet begge programmer, er uhensigtsmæssigt, og mere et udtryk for politisk pres fra sporten, uden hensyntagen til hestene.   6-års klasser Richard Davidson, udtrykker samtidig bekymring for 6-års programmerne for UVM for ungheste. Særligt kravet om changementer i programmerne, mener han er for tidligt og for krævende for de unge heste. "For at kunne vise nogle gode changementer af kvalitet i de omgivelser, kræver det, at man som minimum skal påbegynde træningen af changementer allerede fra 5-års alderen" udtaler Richard Davidson. Hans bekymring grunder især i, at 6-års heste er unge og ufærdige, og formentlig mere udsatte for ryttere og trænere, med varierende erfaring og kompetencer, som måske ikke har den nødvendige erfaring, så de ikke kommer til at skade hestene.   "Heste der uddannes af erfarne trænere, er mindre udsatte. Men med en global sport, er man nød til at tænke på, hvilken belastning modetrends indenfor sporten belønner, hvilket kan føre til overdrevne antal repetitioner af øvelser, som kræver yderpositioner i bevægeapparatet og maksimalt stræk", udtaler en bekymret Richard Davidson. Rivhard Davidson foreslår, at man i stedet anvender koefficenter til at fastlægge karakteren, og hermed spare hesten for de opslidende repetitioner.   Brug koefficienter Koefficienter anvendes til at vægte øvelser, med særlig høj sværhedsgrad, højere end andre øvelser, hvorved de får større indflydelse på den samlede karakter. Således vægter visse øvelser som f.eks. fri skridt dobbelt. I stedet for de mange gentagelser i visse øvelser, bør man derfor kunne vægte de svære elementer yderligere, mener Richard Davidson. Andre kunne hævde, at det ikke umiddelbart løser problemet, med at man fortsat skal træne de enkelte øvelser rigtig meget, for at de enkelte få visninger i et program, kommer til st fremstå så korrekt som muligt, men i det mindste opmuntrer en anderledes vægtet bedømmelse så ikke til talrige repetitioner.   Uddanner vi for fremtiden? Wayne Channon, der er general sekretær for den Internationale Dressur Rytteres Club (IDRC), bakker imidertid op om Richard Davidsons overordnede synspunkter og mener ligeledes at 6-års-testen er kritisk: "Man beder om for meget, for tidligt", udtalte han samstemmende, og stillede samtidig spørgsmålet: "Er konceptet bag unghesteklasserne ikke at producere grand prix heste for fremtiden, eller er målet at imponere og frembringe udtryk i en ung alder? For at producere en grand prix hest, er det vigtigt at gå langsommere frem". At det reelt udgør et problem, bliver der også talt om i Danmark. Det er ofte man ser lovende ungheste under DRF, der markerer sig flot i 5 og 6-års championater, hvorefter man aldrig ser dem på banerne igen, og hvorefter det forlyder de er blevet skadet.   Retningslinjer drives af FEI Om der forlanges for meget af vore dressurheste for tidligt, er et emne der også diskuteres I andre internationale fora, ligesom debatten også jævnligt luftes i dansk regi, herunder i DRF. DRF læner sig dog langt hen ad vejen op ad FEI. Så det er nok fortsat FEI man skal skele til og forsøge at påvirke, hvis man skal forvente, at der på sigt skal ske ændringer på dansk jord.   Global Dressage Forum Forud for den nævnte rundbordssamtale, har emnet senest i oktober 2013, været oppe og vende i Global Dressage Forum. Den åbenlyse bekymring for udviklingen, som blev givet til udtryk på dette forum, har efterfølgende foranlediget FEI til, at følge initiativet op, ved at tage emnet op til videre drøftelse i et åbent forum, planlagt til at finde sted i forbindelse WBFSH konkurrencerne i Verden, i Tyskland til august måned i år. Det forlyder imidlertid, at der for nuværende ingen planer er, om at ændre reglerne for den nu gældende grand prix speciale.    Richard Davidson