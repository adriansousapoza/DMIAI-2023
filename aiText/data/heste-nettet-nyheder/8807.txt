Resultater fra Hedensted Landstævne 
2012-04-16T22:43:39
Hedensted Rideklub var i den forgangne weekend vært for et vellykket landsstævne i dressur.  Vinderne af lørdagens Grand Prix blev Anette Ejlersgaard og Gørklintgårds Dublet e. Diamond Hit/Olympic Ferro (opdr. Jørgen Ravn) samt Maria Anita Andersen og Loxana e. Diamond Hit/Argentinus, idet begge ekvipager opnåede 951 point, hvilket må ses som et pudsigt sammentræf i kombination med identisk faderhingst. Tredjepladsen gik til Lone Bang Larsen og Fitou L e. Florestan I/May Sherif (opdr. Karsten Bundgaard), mens Nanna Skodborg Merrald og Millibar e. Michellino indtog fjerdepladsen.  Lørdagens sidste klasse, Prix st. Georges blev afviklet efterfølgende, hvor det blev Nanna Skodborg Merrald og JJ Defender e. Depardieu/Rubinstein I (opdr. Lena og Ulrik Kristensen) der løb af med sejren med 71,228 %. Anna Kasprzak og Hønnerups Driver e. Blue Hors Romanov/ Blue Hors Don Schufro (opdr. Stutteri Hønnerup) indtog andenpladsen mens Ditte Mikkelsen og Little Jo e. Londonderry/Weltmeyer sikrede sig tredjepladsen.  Søndag startede ud med Intermediaire I, hvor Anna Kasprzak og Hønnerups Driver i overlegen stil sejrede med 73,596 %, hele 4,912 % foran andenpladsen som gik til Jim Rasmussen og Donna Chiemena e. Donatelli/Rubinstein I. Tredjepladsen gik til Maria Anita Andersen og Blue Hors Rush Hour e. Rubin-Royal/Strohmann xx.  I den efterfølgende Grand Prix Special klasse blev det dobbelt sejr til Maria Anita Andersen, idet hun indtog både første og andenpladsen med henholdsvis Blue Hors Leredo e. Leandro/Rafa-L (opdr. Kent L. Sørensen) med 978 point og Loxana med 976 point. Andenpladsen måtte hun dog dele med Jim Rasmussen der med Broholm´s Highlight e. Midt-West Ibi-Light/Sorel (opdr. Bent Andersen og Trine Schonnings) ligeledes scorede 976 point.  Sidste klasse var MB3 hvor Nana Berg Christensen og Halgård´s Ca´pri e. Blue Hors Don Caruso/Lucky Light (opdr. Leif Thirstrup) vandt med 70,875 %. Betina Jæger Jensen indtog anden og tredjepladsen med Okavango e. Hibiskus/Sixtus (69,250%) og Marshall Lightfoot e. Michellino/Aktuell (opdr. Anette Lyngs og Torben Damsbo) (69,125%).  Resultaterne kan ses her.    Nanna Berg Christensen og Halgård´s Ca´pri Arkivfoto: JP-Photo