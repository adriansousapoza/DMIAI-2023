DM-stævne godt fra start 
2012-06-07T08:25:57
Det store springstævne hos Schou & Skouboe på Tågerup var præget af travlhed allerede fra første dag.  Interessen for at være med til det store springstævne hos Schou & Skouboe på Tågerup ved Sommersted lige uden for Kolding, er ganske overvældende. Der er ikke kun interesse for at være med i de fire mesterskabsklasse - mange ryttere kommer for at være med i de andre konkurrenceklasser. På førstedagen, onsdag, var der således 76 starter i en LA-klasse og 140 i en MB, så det blev ud på aftenen, før der kunne holdes fri.  Torsdag og fredag køres der på fra klokken syv morgen for at nå det hele, mens der lørdag og søndag morgen startes klokken 9.  En hel teltby er skudt op på arealet - her er hestene indkvarteret, mens det store opbud af hestetransportere/lastvogne giver overnatningsmulighed for rytterne og deres hjælpere.  Torsdag er der kvalifikation for U21-rytterne, som rider finale lørdag, mens der fredag er kvalifikation for senior og children, som rider finale søndag. U18-rytterne rider af hensyn til eksamenstiden kvalifikation lørdag og finale søndag. Og både torsdag, fredag og lørdag er der flere andre konkurrenceklasser. Bl.a. bliver der mulighed for at se verdensranglistens nr. et, Rolf-Göran Bengtson på banen lørdag aften.  Christian Schou fik ingen placering på Lertevangs La Rosa her i LA, men en tredjeplads på Chicago i MB-klassen.  Charlotte Lund var ikke til start i går, men rykkede ind på pladsen, og så skal der ryddes ud i lastbilen.  