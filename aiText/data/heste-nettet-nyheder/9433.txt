3 danske finalister på Zangersheide
2012-09-30T23:54:48
Det blev til tre gange dansk deltagelse i søndagens finaler ved VM for unge springheste i Lanaaken, Belgien.     I 5-års finalen repræsenterede Pure Heart (DV e. Heartbeat/Stanford opdrætter Britta Nielsen) Danmark redet af spanske Manuel Fernandez Saro. Pure Heart var noget trykket af de imponerende omgivelser og på grund af et par misforståelser mellem rytter og hest, sluttede den ellers velspringende hoppe som nummer 39. 5-års finalen blev vundet af tyske Toni Hassmann på Con Cara (Holst. e. Con Air/Franklin) foran belgiske Pieter Clemens på Casuality Z (Zang. e. Cassini II/Chellano Z) og hollandske Gerben Morsink på Coursy (KWPN e. Carthino Z/Guidam).   Karina Truelsen og Conjurer (DV e. Coronado I/Royal Z I opdrætter Annelise & Kurt Madsen) red for de danske farver i finalen for de 6-års heste. Desværre blev det til to nedslag i hovedrunden og dermed ingen topplacering til parret, der endte som nummer 22.   Finalen blev vundet af colombianske Dayro Arroyave på Gangster de Longchamps (BWP e. Orlando/Sheyenne de Baugy) foran Luxemburgs Charlotte Bettendorf på Goya van de Begijnakker (BWP e. Wandor van de Mispelaere/Palestro van de Begijnakker) og brasilianske Marlon Modolo Zanotelli på Carthagena (Old. e. Cornet Obolensky/Landor S).   I 7-års klassen var det Stutteri Asks Søren Møller Nielsen og Canon Ask (DV e. Carson Ask/Kannan opdrætter Stutteri Ask) der på fornem vis havde kvalificeret sig til finalen og igen leverede en flot præstation. To nedslag blev det til i den svære finale og den danske ekvipage sluttede som nummer 17, hvilket bestemt er acceptabelt i et felt med de 40 bedste ud af 194 deltagende i de første kvalifikationer.   7-års finalen blev vundet af tyske Florian Meyer zu Hartum på Chacciana (Old. e. Chacco-Blue/Andiamo Z) foran René Tebbel på Curley Sue (Bay. e. Caretello B/Ladinos) og hollandske Mathijs van Asten på Argos (KWPN e. Padinus/Concorde).  Canon Ask og Søren Møller Nielsen ved hingstekåringen i Herning 2012. Arkivfoto: JP-Photo.dk  