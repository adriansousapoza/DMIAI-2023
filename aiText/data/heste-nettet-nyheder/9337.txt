Lea Olsen vil vinde champagnen 
2012-08-29T22:23:58
Damernes Dag søndag på Klampenborg Galopbanen byder på det traditionsrige 'Skandinavisk Ladies Cup', hvor den vindende rytter modtager sin egen vægt i champagne. Amatørrytter Lea Olsen har tre gange før fået sin egen vægt i sprudlende champagne - omkring 40 flasker - og hun vil gøre alt for at vinde Domaine St. Michelle Skandinavisk Ladies Cup på Klampenborg Galopbane igen søndag eftermiddag. »Det er et helt særligt løb at vinde, netop fordi man får al den champagne,« siger Lea Olsen fra Aarhus, der er datter af galoptræner Bent Olsen i Klampenborg. Hun har redet i løbet 11 gange, og de tre gange - alle på hendes fars heste - er hun kommet først over stregen. I 2002 med Mill's Pride, i 2007 med Smart Guy og 2009 med Hoffmann. »Den sjoveste sejr var den første. Den betyder mest, fordi jeg kun var 15 år gammel, og Mill's Pride var kæmpe outsider. Faktisk var jeg lidt sur over, at jeg skulle ride den, men min far blev ved med at sige, at han havde god chance - og så vandt den. Mill's Pride havde virkelig fundet formen og var klar til dagen,« husker Lea Olsen. Et år havde Bent Olsen sagt til sin datter, at de skulle lave en fest ud af det, hvis hun vandt. »Men han havde vist ikke regnet med, at jeg i sejrsinterviewet inviterede alle tilskuerne i stalden for at drikke champagne. Der kom omkring 100 mennesker, og der gik ikke mere end en halv time, så var alle flaskerne drukket,« griner Lea Olsen, der i år rider Solo. »Solo er en rigtig klassehest, men det kan selvfølgelig være hårdt for en treåring, at den skal bære topvægt mod gode ældre heste. Jeg har redet ham mange gange i træning, og han er en dejlig og stærk hest, der passer godt til mig. Jeg tror, at han kan klare vægten, og vi har absolut en fin chance. Jeg vil ikke bytte med nogen af de andre heste,« siger Lea Olsen, der tidligere på sæsonen vandt et andet af de helt store løb for amatørryttere, HM Dronningens Ærespræmie. »Det kunne være rigtig stort at vinde dem begge,« håber Lea Olsen, der også fører den svenske ARK-serie - en løbsserie for amatørryttere - hvor førstepræmien på 20.000 svenske kroner til et rejsegavekort til en galopoplevelse. »Alle sejl er sat ind på at vinde, og jeg har nogle gode ridt i de to sidste afdelinger,« fortæller Lea Olsen.Af Hestesportens Medier  Lea Olsen med Runner Runner, som hun vandt HM Dronningens Ærespræmie med, og formand for Dansk Galop Nick Elsass. Foto: US Photo.