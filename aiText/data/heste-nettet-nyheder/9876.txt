TREC her og der og alle vegne
2013-03-29T15:00:02
TREC blev introduceret for første gang i Danmark i 2012 som en breddeaktivitet. Der blev afholdt TREC-kurser og pilotprøvestævner rundt om i landet. Man må sige det har været en succes og interessen er støt stigende. TREC tiltrækker mange ryttere idet man bliver præsenteret for en skøn orienteringsrute i ofte ukendt terræn, herefter rides der en gangartstest hvor det gælder om at have fuld kontrol over sin hest, lyder nemt, men 100 meter lige ud i jævnt tempo uden slingren, herefter en frisk og jordvindende skridt tilbage uden hesten tripper, er ikke super nemt.   Til slut er der den sjove og udfordrende forhindringsbane, hvor klubben, der afholder stævnet, selv vælger ud fra Bilaget til TREC mellem 33 forskellige forhindringstyper.   Til et TREC-stævne ses der alle tænkelige hestetyper i alle farver, et skønt syn, der vidner om mangfoldigheden blandt hesteracer. TREC er en rigtig god hold- og familieaktivitet, der ses mange familier til TREC-stævner. Og det er helt umuligt at kunne forudsige vinderen. Der konkurreres på lige fod, hvilket gør det både hyggeligt og sjovt, yderligere er det let for klubben at arrangere. De fleste af forhindringer er meget enkle og lette at lave, og ganske oplagt at bruge til elevskoleundervisning.   TREC er helt sikkert kommet for at blive, idet det er enkelt at gå til, det giver god uddannelse til hest og rytter, og vi får nogle dygtige og sikre ryttere i naturen. Der vil naturligvis være TREC til Landsfinalerne på Vilhelmsborg. Der er kvalifikationsrunde i de fleste distrikter i landet, hvilket må siges at være super flot, taget i betragtning af at aktiviteten kun har været i gang under et år.   Mange rideklubber holder TREC-øvedage, her mødes ryttere der gerne vil prøve TREC og øver forskellige forhindringer, oftest afsluttes dagen med en skøn skovtur.   TREC er yderst populær i mange af vores nabolande, da det er spændende alsidig konkurrence, der har noget at byde enhver rytter og hest, og for alle dem der har prøvet TREC forstår og kan genkende denne popularitet. Denne venlige sport er en fantastisk måde at give tillid til både rytter og hest og samtidig have det sjovt.   Hvorfor er det så populært? Alle kan deltage, unge som gamle og det kræver ikke en "fantastisk" hest. Men det kræver et godt samarbejde mellem hest og rytter. Ryttere der måske synes det er kedeligt at træne i ridehus eller på bane, synes det er et dejligt og befriende tiltag og alle der ynder en god skovtur i smukt landskab med konkurrenceelementer og skønt kammeratskab rider TREC.   Hvis du vil vide mere om TREC eller se hvor der afholdes TREC-stævner skal du kigge på Dansk Ride Forbunds hjemmeside.     Ses vi til TREC? 