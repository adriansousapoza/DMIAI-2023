Danske heste godt med på Zangersheide
2012-09-28T00:03:11
  Flere af de danske heste, som deltager ved VM for unge springheste på det belgiske stutteri Zangersheide i Lanaaken denne weekend, har klaret sig godt i dagens første runder.   Som tommelfingerregel skal rytterne være fejlfri i begge kvalifikationer for, at gøre sig forhåbninger om, at indtage en plads i finalen.   I 5-års klassen leverede Gandalf Ask (DV e. Gipsy d'Ask/Baloubet du Rouet opdrætter Stutteri Ask) under Karen Rohde og Hayat's Pure Heart (DV e. Heartbeat/Stanford opdrætter Britta Nielsen) under spanske Manuel Fernandez Saro, leverede begge fejlfrie runder og står dermed stadig med alle muligheder for at nå en finaleplads. Den kårede hingst Charlton Sem Ask (DV e. Cajus/Charmeur opdrætter Esben Pedersen) var også fejlfri på forhindringerne under Karen Rohde, men desværre indløb der en enkelt tidsfejl. Marianne Klokkerholm red Lantini-Em (DV e. Bøgegårdens Apollo/Candillo opdrætter Peter A. Petersen) med et enkelt nedslag. Det samme skete for både norske Stein Endresen og den kårede hingst Nimble (DV e. Krake Ask/Crelido opdrætter Richard Nielsen) og Rikke Haastrup Kristensen på Catalina (DV e. Corratus/A'Khan Z opdrætter Mads Hummelshøj).   I 6-års klassen var det Karina Truelsen der stod for det bedste danske resultat med en fejlfri runde på Conjurer (DV e. Coronado I/Royal Z II opdrætter Annelise & Kurt Madsen) og en 28. plads. Næstbedst var Allan Skov på Quela VG (DV e. Quidam's Rubin/Come Back II opdrætter Stutteri Volstrupgaard), der var fejlfri i hovedrunden men desværre måtte indkassere 10 fejl i omspringningen. Søren Møller Nielsen red holstenerhingsten Ci Ci Senor Ask (e. Cassini I/Contender) og Laramy Ask (DV e. Lambrusco Ask/Larome opdrætter Stutteri Ask) fejlfrit på forhindringerne i hovedrunden men med en enkelt tidsfejl på begge.   På Canon Ask (DV e. Carson Ask/Kannan opdrætter Stutteri Ask) red Søren Møller Nielsen sig ind på en 34. plads i 7-års hestenes kvalifikation mens Kim Knudsen og Miss Baloubet S (DV e. Baloubet du Rouet/Caletto I opdrættere Ingrid & Jørgen Schultz) måtte slutte som nummer 85 på grund af en enkelt tidsfejl i hovedrunden. Rikke Haastrup Kristensen og Grandy Ask (DV e. Gipsy d'Ask/Grannus opdrætter Stutteri Ask) og Lars Kragh Iversen på Elmegårdens Sisi I (DV e. Bøgegårdens Apollo/Lucky Light opdrætter Tove & Claus Schnoor) gennemførte begge hovedrunden med et enkelt nedslag. Canon Ask og Søren Møller Nielsen ved hingstekåringen i Herning 2012. Arkivfoto: JP-Photo.dk