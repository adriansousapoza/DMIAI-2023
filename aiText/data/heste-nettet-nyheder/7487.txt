Imponerende hingstekollektion til DV´s hingstekåring
2011-03-06T09:08:33
Uden nogen form for sentimentalitet og med sin vanligt faglige seriøsitet kan talsmand for avlsledelsen, Poul Graugaard, efter den sidste forbesigtigelse i januar måned udtale sig bemærkelsesværdigt positivt om årets kollektion af unge hingste. "Det er den bedste årgang danske hingste, der er fremstillet i de 50 år, vi har eksisteret." Sådan lyder Poul Graugaards konklusion efter den ekstraordinære forbesigtigelse i januar måned. Det er de bedste individer, der skal føre avlen videre, og alt peger imod, at vi i år vil få en større dansk andel at se blandt de kårede hingste. Over 77 % af hingstene i Hold I er danskfødte imod knap 23 % importerede hingste, heraf tolv hingste fra Tyskland og tre fra Holland. De danskfødte hingste er ikke blot i stærkt flertal, men har ved forbesigtigelserne også givet indtryk af at besidde en betydelig højere kvalitet, end tilfældet har været i tidligere årgange. At der er knap så mange udenlandske importer betyder ikke, at der ikke er interessante og særdeles gode hingste af spændende blodlinjer, for det er der, og flere af dem kommer med en tysk fløjplads i bagagen. Det store flertal af danske unghingste tyder nærmere på, at de danske hingsteholdere i højere grad har investeret i danske hingsteføl af international standard. Mange husker den fremragende følårgang på eliteskuet i 2008 og adskillige af årets hingstekandidater stammer netop fra følfinalen og/eller elitefølauktion for tre år siden. Således bliver man i Herning præsenteret for begge Årets Hingsteføl 2008, som gik for toppriser på auktionen. Kilde: Pressemeddelse