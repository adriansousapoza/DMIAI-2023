EUROPEA får dansk generalsekretær 
2011-10-01T10:00:02
Ved EUROPEA-International's generalforsamling, der blev afviklet i Pultusk i Polen i sidste uge, blev Henrik Dethlefsen valgt til organisationens nye generalsekretær for en 3-årig periode. Henrik leder til dagligt Jordbrugets UddannelsesCenters projektafdeling med base i Beder. EUROPEA er en organisation for grønne erhvervsskoler i Europa, dvs. de 27 EU-lande og Norge. Gennem sine nationale medlemsorganisationer repræsenterer EUROPEA mere end 1.000 skoler indenfor hele den grønne sektor: landbrug, gartneri, skovbrug m.v.  EUROPEA-International organiserer internationale seminarer, hvor faglige og pædagogiske emner af særlig betydning for den grønne uddannelsessektor belyses og drøftes. Derudover koordinerer organisationen en række EU-støttede projekter, ligesom den virker som fortaler for de grønne skoler overfor EU's institutioner. Endelig gennemfører EUROPEA hvert år et antal konkurrencer, hvor Danmark - og JU Århus - flere gange har vundet fine placeringer.  Foruden posten som generalsekretær varetager Henrik endvidere hvervet som præsident for EUROPEA i første halvår af 2012, hvor Danmark som bekendt er formand for EU. EUROPEA dækker uddannelsesmæssigt hele den grønne sektor. Fx udbydes i Danmark uddannelser til landmand, anlægs-, produktions- og væksthusgartner, skovarbejder, blomsterbinder og dyrepasser, sidstnævnte bl.a. som grundforløb med speciale i heste, ligesom Jordbrugets UddannelsesCenter er værter for dele af DRF's berider- og træneruddannelser. På en anden af EUROPEAs danske medlemsskoler (Hansenberg) kan hovedforløbet tages. Tilsvarende i udlandet, hvor hesteuddannelserne, equine studies, typisk ligger på skoler, der også udbyder jordbrugsuddannelser. Således er hesteområdet og uddannelserne, der hører til, en helt naturlig del af EUROPEAs virkeområde.