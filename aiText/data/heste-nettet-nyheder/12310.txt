Dansk sejr ved VM for universitetsstuderende
2016-07-02T13:24:18
Hele ugen har Flyinge Kungsgård dannet rammerne om VM for universitetsstuderende. Tre danskere var i år taget af sted og konkurrerede mod 17 andre nationer om at blive verdensmestre for universitetsstuderende. Konkurrencerne afholdes hvert fjerde år og det er kun anden gang Danmark har et hold afsted. Holdet bestod i år af Katja Berg, Charlotte Kondrup og Søs Rockhill Lysgaard. Katja Berg har mest gjort det i military og har her været både dansk og nordisk mester for junior/younriders. Både Charlotte og Søs gør det i springning hvor de har redet adskillige nationale og internaitonale klasser op til S niveau.   Ved VM for universitetsstuderende konkurreres i dressur og spring. Man rider på lånte heste og man konkurrerer i hver runde mod andre ryttere på samme hest. Således er det den bedste rytter på hver hest der går videre til næste runde.   Første runde af dressuren blev afviklet onsdag, her red holdet på banen samtidigt og red også med i holdkonkurrencen. Desværre var det kun Katja der kom videre fra denne runde. Springningen havde første runde torsdag, her red rytterne en stilspringning hvor fejl på banen blev fratrukket. Her viste Charlotte og Søs at det var noget de kunne. Charlotte var kun 0.36 stilpoint fra at gå videre. Søs fik en ærgerlig bom, hvilket gjorde at hun heller ikke kom videre.   Fra "Lucky Looser" til Verdensmester I anden runde af dressuren trak Katja en kun fem år gammel hest. Den kiggede noget og var kun knap uddannet til overgange fra galop til skridt. Katja præsterede alligevel at få redet sig ind på 66,67% hvilket var bedst af de tre ryttere på hesten denne dag.   I tredje runde var de kun to ryttere på hestene, med seks ryttere i finalen var der tre heste i brug. Katja trak her en hoppe fra 2008. Hun skulle dele den med en anden militaryrytter, irske Ian Cassells. De to lå meget tæt, desværre for Katja i Ians favør. Ian red til 70,873 og Katja til 70,556. Et øjeblik så det ud til at rejsen skulle slutte her. Men fordi der i semifinalerne skal bruges fire ryttere, kom den rytter med som havde redet tættest på sin modstander. Da der kun var knap 0,3% der skilte Ian og Katja og de andre par havde hhv 7% og 8% forskel blev det Katja der blev "Lucky Looser" og gik med videre til semifinalerne.   I semifinalerne trak Katja en MEGET varm militaryhest. Hun var anden rytter på hesten og med første rytter viste det sig yderst vanskeligt at vise skridt. Katja har en del rutine på den slags heste og det viste sig at være en stor fordel. Med 68,48% var hun knap 3% bedre end den anden rytter på hesten. Dermed var Katja i finalen.   Finalen afvikles som to programmer. Både et program der ligger på ca Ma niveau og en Young Rider Kür. I finalen skulle Katja møde Ian som hun tidligere havde tabt til. Et større problem var dog at Katja ikke hjemmefra havde regnet med at nå så langt. Hun havde derfor ikke fået lavet en kür. Det blev løst ved at kigge på youtube og finde en der var til at huske.   Katja var først i ilden i det obligatoriske program. Her red hun en mørk hingst fra 2007. En hest der i 2012 repræsenterede Svensk Varmblod ved UVM i dressur. Katja fik redet et ganske fint program, en tællefejl i changementsserien, men ellers til 68,06%. Derefter skulle Ian ride kür, her skulle rides en anden hest der har repræsenteret Svensk Varmblod ved UVM. Denne viste sig at være yderst følsom og kigge noget. Det gjorde det svært for Ian at få galopprogrammet til at flyde, han måtte dermed tage til takke med 58,3%.   Dernæst var der hestebyt og Ian skulle nu ride sit obligatoriske program. Ian fik lavet et par småfejl undervejs og endte dermed på 64,1%. Katja var altså bedst på denne hest. I mellemtiden var Katja steget op på kür-hesten. Også for hende blev den lidt spændt og svær at få vist et flydende galopprogram på. Katja lykkedes dog i at få den hele vejen rundt og få vist alle de obligatoriske øvelser. Dermed red hun til 67,13% og vandt altså også på denne hest.   Dermed kan Katja Berg kalde sig verdensmester i dressur for universitetsstuderende 2016.  