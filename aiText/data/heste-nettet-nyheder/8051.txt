EM i Spring fra Madrid på Eurosport
2011-09-12T17:51:35
I år er det endnu en gang tid til at få testet, hvilke nationer der har de bedste ryttere, når det kommer til spring - både individuel og holdspring. Fra d. 13.-18. september går det løs i Madrid og Eurosport sender live fra turneringen d. 15. og 16. september. Når rytterne sadler op i Madrid d. 13. september, er det turneringens 31-års jubilæum. På Club de Campo Villa de Madrid, som kan pryde sig af at være Spaniens største idrætsanlæg, skal det hele afgøres, og man må dermed sige, at omgivelserne er lagt for en fantastisk turnering. Hele verdenseliten vil være til stede og kæmpe for at vinde titlen som Europas bedste springrytter. Det spanske idrætsanlæg, som traditionelt har græsunderlag i hovedarenaen, har i anledningen af denne turnering valgt at skifte det ud med et sandunderlag, som egner sig til alle vejrtyper, og med det regnvejr der har været rundt omkring i verden det sidste stykke tid, ligner det en glimrende foranstaltning. Schweiz er forsvarende mestre i holdkonkurrencen, og de er i år igen en af favoritterne. I den individuelle konkurrence er det franskmanden Kevin Staut, som skal forsvare sin titel. Men de får kamp til stregen! Et land som med stor sandsynlighed bliver en trussel er Tyskland, som stiller med fem meget stærke ryttere. Deriblandt kvinden, som er blevet spået gode chancer for at blive kun den tredje kvinde i historien, der tager titlen som europæisk mester, Janne-Friederike Meyer. Fem danskere er klar til at forsvare de rød/hvide farver: Andreas Schou, Camilla Enemark, Christian Schou, Emilie Martinsen og Torben Frandsen, og der står meget på spil for det danske landshold, da de udover æren som Europamester også springer for en af de tre resterende pladser, som giver adgang til OL i 2012. Der er dog ikke de helt store forventninger til det danske hold, der har måttet sande, at de har et stykke vej endnu, inden de kan blande sig med de bedste. Efter at være sluttet som absolut sidst i årets Superliga kan man ikke undgå et blive lidt skeptisk i forhold til deres muligheder ved EM, men de har samtidig lært en masse ifølge Eurosports ekspertkommentator Mette Ehlers. - Det danske hold endte ikke med nogen god placering i Superligaen, men sluttede af med nogle rigtigt gode runder, og fik dermed til sidst vist, at der er rigeligt med talent gemt i de danke ryttere, og det var tydeligt, at de virkelig voksede med opgaven, udtaler Mette Ehlers. Og Mette Ehlers mener da også, at danskerne har rykket sig meget i løbet af Superligaen, og vokset meget som hold. Om det er nok til at sikre dem et fornuftigt resultat til EM og kvalifikation til OL er dog usikkert, men alt kan ske til de store turneringer. Mette Ehlers sidder selv klar i boksen sammen med Karina Truelsen, der var med til at ride det danske hold med i Superligaen. Hun er dog i øjeblikket uden hest, og kan derfor nu byde ind med al sin viden og ekspertise om holdet og rideverdenen generelt. Udover Karina Truelsen vil Lars Pedersen også assistere Mette Ehlers. Lars Pedersen, som har deltaget i mange store internationale turneringer, såsom EM og OL, har om nogen et indblik i hvad det kræver at klare sig på det højeste niveau. Se med på Eurosport når der sendes live fra turneringen d. 15. september fra kl. 14.00 og d. 16. september fra kl. 16.30. Pressemeddelelse