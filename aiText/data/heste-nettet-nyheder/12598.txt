Dannebrog til tops på Vilhelmsborg
2016-12-01T19:43:58
Det tegner godt for de danske ryttere til Baltic cup, der netop nu er i fuld gang på Vilhelmsborg.   I hvert fald hvis man skal gå ud fra resultatet fra de første afviklede klasser. De tre første er nemlig endt med en dansk ekvipage på førstepladsen.   Første klasse, Children Small Tour, var det nemlig danske Kia Keller på Time 4 U, der kunne stille sig øverst på skamlen efter to fejlfrie runder i fin tid. Time 4 U er en tretten årig hoppe efter F. Clearway, Mf. Linaro. Time 4 U er med sine 162 cm en stor hest for Kia, der med sine tretten år endnu må ride pony. Det virker dog ikke til at være et problem for Kia, der ligesom sine søstre har fået ridningen ind med skeer helt fra starten på forældrenes virksomhed, Keller Horses Aps Tidligere på året blev Kia og 3´er ponyen Bella nummer 5 til DM.   Også i dagens anden klasse blev det en dansk ekvipage der tog sejren. Camilla Mortensen lagde sig i front med en lynhurtig hovedrunde i Junior Small Tour, og holdt pladsen i omspringningen også hvor hun sluttede knap et sekund hurtigere end andenpladsen. Camilla red hoppen Lioness 39, der er efter F. Lupicor H, MF. Lancer II.   Dagens tredje klasse, en Children Big Tour på 115 cm, gik ligeledes til en dansk rytter, og med en sådan start kan Baltic Cup vist kun blive en god dansk oplevelse. Vinderen i tredje klasse blev Cecilie Kjær på Hungry Heart De Lux, en 9 årig hingst efter F. Heartbeat, MF. Rolex.  