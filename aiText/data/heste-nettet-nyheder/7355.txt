Landsholdet i handicapridning vinder af Pressalits Keep Living-pris 2010
2011-01-30T09:38:12
De danske landsholdsryttere med handicap leverede næsten historisk flotte resultater ved VM i ridning i oktober 2010 i Kentucky, USA - og var stærkt medvirkende til, at Danmark sluttede som tredjebedste nation. Landsholdet har på den baggrund fuldt fortjent fået prisen som årets handicapidrætsudøver - Pressalits Keep Living-pris 2010. Med i alt syv VM-medaljer, heriblandt en bronze for hold, samt kvalifikation til De Paralympiske Lege i London 2012, blev VM i Kentucky det helt store højdepunkt i 2010 for det danske landshold for ryttere med handicap. Landsholdet, der består af Stinna Tange Kaastrup, Odense, Caroline Cecilie Nielsen, Holte, Annika Lykke Dalskov, Odense og Henrik Sibbesen, Broager, fik på baggrund af den imponerende præstation samt et stærkt sammenhold overrakt Pressalits Keep Living-pris 2010 og den medfølgende check på kr. 20.000 på et pressemøde i Idrættens Hus. Prisen blev overrakt af ordførende direktør i Pressalit Group A/S, Dan Boyter. Han glædede sig over at kunne give den prestigefyldte pris til netop ridelandsholdet:  - Det har været meget specielt for mig at kunne følge holdets arbejde tæt over de seneste par år - og særligt opleve den måde, rytterne har formået at bruge eliteforløbet Pressalit Sports Academy til at sikre en professionel og målrettet udvikling af deres sport. Kulminationen har selvfølgelig ikke mindst været medaljehøsten ved VM i Kentucky, hvor de leverede en unik præstation både individuelt og som hold. Det er en markant udvikling, der gør ridelandsholdet til en fortjent vinder af Pressalits Keep Living-pris 2010. Stolte prismodtagere Der var stor glæde over prisen hos de fire landsholdsryttere. - Det betyder rigtig meget - det er motiverende at blive belønnet på denne her måde, og det giver da selvtillid og gå-på-mod i forhold til de mange træningstimer, vi lægger hver dag, lød det fra veteranen på det danske hold Henrik Sibbesen fra Broager, der har været i mere end ti år. Han glædede sig især over, at prisen tilfalder hele landsholdet:  - Det unikke er, at vi får prisen som et hold. Vi er fire forskellige ryttere i hver sin handicapgrad, og vi topper på de fem dage, vi skal, ved VM. Vi formår at ramme dagen - hver enkelt rytter, hver hest, og som hold topper vi samtidig og rammer det spændingsniveau, vi skal. Det er helt unikt, fortæller Henrik Sibbesen og giver samtidig en del af æren til de mange, der støtter op omkring landsholdet:  - Vi havde forberedt os godt hjemmefra, og så har vi et fantastisk hold omkring os af træner, holdleder, fysioterapeuter, staldpiger, familie og venner m.v. Og så betyder det også meget, at en som Dan Boyter fra Pressalit tager helt til Kentucky og bakker os op. Første samlede VM for ryttere med og uden handicap For første gang nogensinde blev et samlet VM i alle ridningens discipliner, både for ryttere med og uden handicap, afviklet i 2010. De danske rytteres præstationer på banen i kraft af deres resultater og holdets "performance" uden for banen har helt sikkert også banet vejen for det partnerskab, som Dansk Ride Forbund og Dansk Handicap Idræts-Forbund indgår per 1. marts 2011, og som har som mål at løfte ridning for ryttere med handicap yderligere på alle niveauer. På det danske landshold er der arbejdet meget med respekten for den enkelte samtidig med at kunne fungere som ét hold. Alle er individualister og egoister, hvilket er en nødvendighed for at være topatlet. Alle på det danske hold er klar over deres funktion på holdet - og alle var med på, at man ved VM var af sted som et hold, der kæmpede for hinanden. Det er ikke første gang, det danske landshold er blevet hædret for den flotte sæson. De danske VM-ryttere og chef d'equipe Lis Lihme modtog tidligere på måneden Kulturministerens Handicapidrætspris 2010, som blev overrakt på Sportsgalla 2010 i Herning af kulturminister Per Stig Møller. De danske resultater ved VM i ridning: * Stinna Tange Kaastrup, grad IB: bronze i dressur, sølv i kür samt bronze i hold. * Caroline Cecilie Nielsen, grad II: bronze i dressur samt bronze i hold. * Annika Lykke Dalskov, grad III: sølv i dressur og kür, samt bronze i hold. * Henrik Sibbesen, grad IV: bronze i dressur og bronze i hold. Ud over ridelandsholdet var også Peter Rosenmeier (bordtennis), Cecilie Kristiansen (svømning), Stefan Mørkholt (golf) og Alan Schmidt (paracykling) nomineret til prisen. Keep Living Pressalit Care arbejder for at fjerne begrænsninger og skabe nye muligheder for personer med handicap. En filosofi, der kan sammenfattes i de to ord: Keep Living. Og Pressalits Keep Living-pris er netop essensen af dette arbejde; en måde at honorere handicapidrætsudøvere, som gennem deres sport sætter et eksempel og viser, at der findes muligheder, hvor andre måske ikke ser nogle. Kilde: Pressemeddelelse