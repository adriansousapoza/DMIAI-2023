Rekordresultat til Sezuan i 35-dages testen (video)
2012-11-09T01:31:34
  Det var i dag eksamensdag for de unge hingste, der har deltaget i 35-dages testen på Vilhelmsborg. Vinder blev den danskavlede lysende stjerne Sezuan   Ikke alene er Sezuan (e. Zack/Don Schufro) indehaver af gangartspotentiale ud over alle grænser, han besidder tillige en enorm ridelighed og indtog i dag hallen på Vilhelmsborg med største selvfølgelighed og en selvtillid, der er hans kvalitet værdig. Tre gange blev Sezuan tildelt karakteren 9,5 mens træningsleder, dommere og testrytter måtte op med topkarakteren 10 hele ti gange. Det samlede rekordresultat lød på imponerende 987,5 point og resulterede i en klar sejr til denne supersmidige tophingst.   Se video fra testen her     Zack sønnerne dominerede     Zack, der netop har fået 7 afkom udtaget til unghestechampionatet, fortsætter med at imponere idet der i dag stod Zack-sønner på både første- anden- og tredjepladsen i testen. Andenpladsen gik til endnu en højkvalitetshingst, nemlig den særdeles tiltalende præmiehingst Blue Hors Zatchmo (mf Donnerhall). Dette er en dejlig smidig hingst, der vender rigtigt alle steder og ydermere er udstyret med en meget funktionel bevægelsesmekanik og stort potentiale. Han opnåede samlet 872,5 point.   Trejdepladsen gik til fløjhingsten fra Herning Zorba Højris (mf. Romanov). Han er står stadig frem med sin utrolig flotte model og dejlige galop, mens traven endnu savner noget styrke, for rigtig at komme til sin ret. Han sluttede med 861 point.   Interessant at disse 3 Zack-sønner alle er kombinationer, der har en tilknytning til Don Schufro da Don Schufro står som morfar til Sezuan, Zatchmo er lavet på en helsøster til Don Schufro og Zorba har Don Schufro som mormorsfar.   Det lykkedes yderligere for Placido Domingo e. Dorkas/Hohenstein (845 point), Electisch e. Zenon/Olivi (833,5 point) og Touché e. Tuschinski/Solos Landtinus (804 point) at komme over de 800 points, der giver direkte adgang til kåringen i Herning til marts.  4 årige Denver TT e. Jazz/Clavecimbel opnåede 832 points, men er ikke er godkendt til afprøvning og afventer derfor godkendelse fra kåringskommissionen.