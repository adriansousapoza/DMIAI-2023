Jeppe satte kronen på værket og vandt en guldbarre!
2012-12-21T11:52:16
  Den største sejrspræmie til en dansk travkusk tog nordjyden Jeppe Juel sig af, da han efter en forrygende afslutning vandt årets Golden Cup-finale på Charlottenlund Travbane.   Nøgternt betragtet var det måske slet ikke så overraskende, at Aalborg-travtræner Jeppe Juel også vandt Golden Cup-finalen. Den nordjyske kusk har nemlig haft en fantastisk sæson og vundet flere store løb både med heste, han selv træner, og som kusk for sine kolleger.     Men nu strøg han personligt til tops, hvor gevinsten var en guldbarre til en værdi af en kvart million kroner. Jeppe Juel, som til lejligheden havde lånt hesten Åge Hornline af sin svenske trænerkollega Christoffer Eriksson, fik nok en gang vist sit store talent og kølige overblik, da Golden Cup-finalen blev et let bytte.   »Der er mange, som står bag mig i en travl hverdag, så jeg skal i hvert fald holde en stor fest og takke dem for indsatsen. Sejren i Golden Cup er helt klart kulminationen på en fantastisk sæson for min del. Det var en lettelse, da vi gik over målstregen. Det er stort, og det er jo utroligt mange penge,« sagde Jeppe Juel. Et par håndfulde hestespillere var givet også meget tilfredse med Jeppe Juels indsats, da han vandt yderligere to løb og sikrede en V5-gevinst på næsten 70.000 kroner. En perfekt optakt til julen.Af Hestesportens Medier  Jeppe Juel styrer med stort overblik Golden Cup-finalen i hus. Foto: Lasse Jespersen/ Travfotos.dk