Spansk sejr i World Cup foran et begejstret publikum
2016-10-23T22:49:18
Dagens World Cup finale i Odense var en knap så spændende omgang set fra et dansk perspektiv. Ingen af de helt store danske navne prydede startlisten, og ingen af de danske OL ryttere lagde vejen forbi til denne ellers ganske prestigefyldte klasse. Kun fire danske ryttere kunne det blive til af de i alt 15 starter, og flere andre internationale topryttere glimrede ligeledes ved deres fravær.   Ikke overraskende blev det derfor den meget talentfulde spanske Severo Jesus Jurado Lopez der vandt, med længder til anden pladsen. Lidt dansk var det dog, da Severo til daglig bor og arbejder i Danmark, nemlig hos Helgstrand Dressage, hvorfra Severo også har købt den fantastiske hest han red i dagens World Cup. Lorenzo er en 10 års vallak efter Lord Loxley og ejes af Severo selv samt Kirsten Elkaer Holm. Ekvipagen opnåede hele 82,060 point for deres flotte, og kraftfulde ridt. Severo og Lorenzo afsluttede ridtet til tonerne af "This is my life" stærkt akkompagneret af publikums taktfaste klapsalver.   Andenpladsen gik til svenske Tinne Vilhelmson Silfven på den 13 årige vallak Paridon Magi, der er efter Don Primero, med Napoleon 625 til morfar. Ekvipagen leverede et stabilt ridt, for hvilket de høstede 79,555 point.    Foto af: JP-photo   Tredje bedst blev endnu en svensker, nemlig Rose Mathisen på Zuidenwind 1187, en 12 årig hingst efter Oo Seven, med Jazz til morfar. Zuidenwind er avlet af H. Van Helvoit og ejet af Gränsbo Stuteri og VDL Stud.    Foto af: JP-Photo   Bedste danske ekvipage, Mai Tofte Olesen, endte som nummer otte i klassen med den 14 årige vallak Rustique. Rustique er efter Heslegårds Rubin, og med Midt-vest Ibi-light til morfar. Ridtet var Mai's første World Cup, og da det er hendes første sæson på grand prix niveau var hun efterfølgende meget tilfreds med sit ridt og med placeringen.    Foto af: JP-Photo.   Helene Melsen på Aston Martin, Carina Nevermann Torup og Hasse Hoffmann blev henholdsvis nummer 12, 14 og 15.   I forhold til tidligere år var det fremmødet til klassen tyndt, og det var tydeligt at flere af de helt store internationale publikumsmagneter, som normalt deltager i denne klasse her ved JBK, var udeblevet. Tydeligst sås det på de delvist tomme tribuner. Internationale ryttere der tidligere har gæstet JBK og Word Cup'pen, er blandt andre, Edward Gal, Anna Kasprzak, Cathrine Dufour, Daniel Bachmann Andersen og Agnete Kirk Thinggaard.