Danske ryttere og heste til Bundeschampionatet
2011-08-31T19:11:14
Et af årets helt store ridesportsarrangementer i Tyskland løber i denne weekend af stablen i Warendorf. Bundeschampionaterne er de tyske unghestefinaler og dækker alt fra spring- og dressurheste til køre- og militaryheste. Også ponyerne er repræsenteret ved stævnet der starter allerede i dag onsdag.  Flere danske ryttere og heste har kvalificeret sig til championatet der er begrænset til heste født i tyske forbund.  Blot tolvårige Josephine Tvede Juhl kvalificerede ved et stævne i tyske Rendsburg, sin tyskopdrættede ponyhingst Joe Cool (e. Eiluns Jonas/Acadius) til championatet for de 5-årige springponyer og vil således være at finde på den store stævneplads i Warendorf. Michael Aabo er rejst til Warendorf med den 6-årige danskkårede hingst Bøgegårdens Graf's Stakkato (Hann. e. Graf Top/Stakkato/Prestige Pilot) og den danskejede 5-årige holstenerhoppe Womanizer (e. Colman/Contender/Caletto II). Graf's Stakkato og Womanizer kunne i dagens kvalifikationer til finalen springe sig til flotte karakterer og er med hhv. 8,3 og 8,5 stadig med i kampen om absolutte topplaceringer.  Lars Bak Andersen og hingsten Chin Champ (Holst. e. Chin Chin/Carvallo) ejet af Holsteiner Verband, red sig til karakteren 8,6 i dagens 5-års kvalifikation.  Danske Kristine Møller kunne i den første kvalifikation for de 6-årige dressurheste ride hingsten Freak Blue Phantom OLD (e. Florencio I/Feinbrand) til den flotte karakter 8,3 og dermed sikre sig en placering blandt de seks bedste i klassen.  Bundeschampionatet kan følges LIVE via ClipMyHorse.de Tidsplan, start- og resultatlister findes i dette link