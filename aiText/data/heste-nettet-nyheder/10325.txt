Influenzavacciner – virker de?
2013-11-11T22:03:11
De fleste af os vaccinerer troligt vore heste minimum en gang og året, og hvis hesten går internationale stævner mindst 2 gange om året. Men sikrer vaccinationerne at vore heste er dækket ind overfor virus, eller giver de i værste tilfælde en falsk tryghed?  Den forsikring som regelmæssig vaccination af vore heste antages at give, er i værste tilfælde en falsk tryghed, fastslår et speciel seminar om emnet EIV (Equine Influenza) afholdt med eksperter, hvis resultat blev offentliggjort i den seneste udgave af Equine Veterinary Jurnal (EVJ). Seminar om hesteinfluenza Det anerkendte internationale videnskabelige tidskrift Equine Veterinary Journal agerede vært ved det nyligt afholdte internationale seminar om hesteinfluenza (EIV), der havde til formål at drøfte hvor stor en betydning regelmæssig vaccinering af heste har, både med henblik på vaccinernes evne til at bekæmpe infektioner, samt på at reducere alvoren af de kliniske tegn på eventuelle infektioner som heste der er inficeret får af influenza virusen. Formålet var et fastslå, hvad der er den mest effektive strategi for at sikre at hestepopulationen er bedst muligt beskyttet mod hesteinfluenza.  På seminaret deltog både repræsentanter for veterinærindustrien, videnskab, forskning, myndigheder, dyrevelfærdsorganisationer og var således bredt repræsenteret af eksperter og interesseorganisationer. Hesteinfluenza Heste influenza er en meget smitsom virus. Som oftest er den ikke dødelig og hesten kommer sig efterfølgende typisk efter 2-3 uger, men den er særligt frygtet blandt ryttere der rider konkurrencer, da den sætter heste ud af spil, mens angrebet står på. Vejledningen for at beskytte heste mod influenza beror almindeligvis på et godt vaccinationsprogram, bestående af virksomme vacciner og et godt stald miljø. For at begrænse evt. udbrud tilrådes det endvidere at have god overvågning, eller som minimum, at være hurtig til at tage prøver for at få en hurtig diagnose, når der opstår mistanke om udbrud. Hvorfor vaccinere? Vaccination mod hesteinfluenza er krævet, for heste der deltager i konkurrencer under DRF og i væddeløbsindustrien. Formålet med at vaccinere der dels, at sikre den individuelle hest mod at blive syg, samt at forhindre spredning af infektion, ved at vaccination reducerer den mængde virus en vaccineret hest i givet fald vil sprede, såfremt den bliver inficeret med virus. Sidstnævnte betragtes generelt som den vigtigste målsætning - altså hensynet til andre heste og ryttere. Influenza vacciners effektivitet I modsætning til hvad mange tror, så er det at vaccinere hesten regelmæssigt mod influenza, hvert eller hvert halve år ikke ensbetydende med at hesten ikke kan blive inficeret. Ud fra laboratorietests gennemført i Frankrig fandt man EIV virus i ca. 15 % af de næseprøver der blev gennemført blandt både vaccinerede og ikke vaccinerede heste. Dog viser matematiske simuleringer af influenza epidemier, at udbrud blandt heste der er vaccinerede bliver mindre og reducerer samtidig sandsynligheden for at der opstår større epidemier. En vaccine virker ved, at hestens immunsystem opbygger en barriere mod de strukturer af proteiner som findes i en given virus og som hesten er blevet vaccineret med. Med andre ord, genkender hestens immunsystem de strukturer der er i virus og blokerer for disse strukturer, der resulterer i en form for immunitet. Virus der muterer Influenza virus har dog evnen til at mutere i de strukturer af proteiner der genkendes af immunsystemet hos hesten. Med andre ord, forandrer og ændrer virus sig over tid. Det betyder, at hvis hesten er vaccineret med en vaccine der er produceret på baggrund af tidligere vira strukturer, så vil hestens immunforsvar være mindre effektivt, idet kun nogle af strukturerne genkendes af hestens immunforsvar. Derfor arbejder forskerne kontinuerligt sammen med industrien om, at opdatere de kommercielle vaccineprodukter for at tage højde for nye mutationer af virus, i bestræbelserne på at imødegå problemet med at EVI ændrer sig dynamisk.  Der er imidlertid en betydelig tidsmæssig forsinkelse, fra identifikation af en ny muteret virus, til at den kan nå ud på det kommercielle marked. Det er vigtigt at vacciner ikke alene er effektive, de skal også være sikre at anvende. Det betyder i realiteten, at ingen af de kommercielle produkter der f.eks. i dag sælges i Danmark tager højde for de seneste mutationer af virus, der er identificeret og derfor kan de - i sagens natur - ikke beskytte hesten optimalt. Flere forskerne mener derfor at vaccination ikke indeholder det fulde svar på at forhindre udbrud af hesteinfluenza. Overvågning og bedre vacciner Mange forskere taler derfor om at der skal etableres nogle større overvågningssystemer på tværs af lande i stil med det der bl.a. eksisterer for andre mere alvorlige vira, således at man kan følge deres geografiske bevægelser og mutationsbaner. Den Britiske væddeløbsindustri er blandt andet med til at sponserer et sådant overvågningsprogram som også støttes af FEI. Det ses dog gerne, at disse anstrengelser også resulterer i, at der udvikles nye og bedre produkter der kan beskytte hestene mod virusangreb.  Der arbejdes bl.a. på at udarbejde bedre guidelines for opdatering af vacciner og for at reducere omkostningerne til udvikling af opdaterede produkter og få dem godkendt til brug. Desuden bruges der ressourcer på at revidere bl.a. FEI regler, så de svarer bedre overens med de anbefalinger der udstikkes af producenterne. Regler kontra reel dækning Det er væsentligt for hesteejere at være bevidste om, at selvom de følger de vaccinations regler som er udstukket af dyrlæger, myndigheder, rideforbund og andre hestesports- og interesse organisationer, er disse ikke nødvendigvis i overensstemmelse med vaccineproducenternes anbefalinger. Foruden udfordringen med mutationer af vira, som kræver at vaccinerne løbende skal opdateres, viser empiriske undersøgelser, at beskyttelsen fra vacciner ofte aftager markant efter ca. 3 måneder med de nuværende vacciner, hvorfor vaccinationsintervaller som typisk foreskrives på mellem 6 måneder og årlige vaccinationer, reelt giver en falsk tryghed mod slutningen af perioderne.  Imidlertid er det sikkert de færreste hesteejere, der har mod på at lade deres hest vaccinere hver tredje måned, da det udgør en stor post på det i forvejen ofte pressede hestebudget, men skal hesten være dækket ordentligt ind mod sygdommen, vil den årlige vaccine i realiteten være utilstrækkelig.