Gebyrer koster kassen!
2013-03-26T19:09:16
Går du og drømmer om at opføre en ny bygning på landet, kan det godt være du skal overveje at flytte 'teltpælene', inden du beslutter dig for, hvor du skal opføre din drøm. Det kan nemlig vise sig, at blive en temmelig bekostelig affære, før du får lov til at foretage det første spadestik. Byggetilladelser er dyre Byggetilladelser er blevet en bekostelig affære for hestefolk og landboere, der ønsker at opgradere deres bygningsmasse, eller tilføje nye udvidelser. Kommunerne tager sig nemlig temmelig godt betalt, for at behandle ansøgninger til nybyggeri, og gebyrerne varierer så meget på tværs af kommuner, at det kan minde om et omvendt lotteri, som i sidste ende kan koste den enkelte ejendomsbesidder rigtig dyrt.   Der er nemlig rigtig stor forskel på, hvad de enkelte kommuner tager for at behandle en byggesag. Mange ejendomsbesiddere har svært ved at se logikken i gebyrernes størrelse, der for dem forekommer helt urimelige, set i forhold til et byggeris øvrige omkostninger. Når de går ind i et byggeprojekt i forventningen om, at byggesagsgebyrene bør afspejle det reelle arbejde som kommunerne har med at behandle ansøningerne, undrer det, at gebyrene i nogle kommuner er meget høje, og at der generelt er så store forskelle mellem de enkelte kommuner. Urimelige kommunale forskelle En ny analyse fra Dansk Byggeri og Landbrug & Fødevarer viser, at der er store forskelle på den regning, som kommunerne udskriver til de borgere og virksomheder, som vil bygge.  Til eksempel er der over kr. 350.000 i forskel mellem landets kommuner, på at behandle en byggesag på et landbrugsbyggeri på 2000 m2, 8.000m3. Mens landsgennemsnittet ligger på kr. 51.597 for en byggesagsbehandling, afslører undersøgelsen meget store forskelle på tværs af de enkelte kommuner.  En byggetilladelse på et landsbrugsbyggeri på 2.000 m2, 8000m3, koster f.eks. kr. 1.832 på Ærø at få behandlet, og det samme byggeri koster 2.800 kr. i Holstebro og på Stevns.   I den anden ende af skalaen koster en tilsvarende byggetilladelse kr. 353.000 i København, efterfulgt af kr. 330.000 på Frederiksberg. På tredjepladsen, følger Fredensborg kommune, hvor samme byggesag ville koste kr. 290.000. Fredensborg, er samtidig den kommune i landet, der har den største population af heste, og hvor mange ønsker at opføre ridehuse eller stalde, men har vanskeligt ved at få de rette godkendelser. Til sammenligning koster en tilsvarende sag i nabokommunen Hørsholm kr. 160.000. En fuldstændig urimelig forskel, i mange borgeres øjne. Timepris mere rimelig Erhvervsorganisationen Landbrug & Fødevarer har gennem længere tid påpeget, at både tiden, det tager, og prisen for at få behandlet en byggesag svinger alt for meget, når det gælder udvidelser eller nybyggeri af landbrugsbedrifter. Dette er nu dokumenteret.  Der er tilsyneladende ingen konsistens i, hvorledes kommunerne opgør omkostningerne for sagsbehandling. Blandt ejendomsbesiddere i de dyre sagsbehandlingskommuner, opfattes omkostningsniveauet for behandlingen af byggesager som selvtægt fra kommunernes side, der mistænkes for at være en ekstra skatteindtægt til de slunkne kommunekasser. De mener, at gebyrerne ikke står i forhold til kommunernes reelle sagsomkostninger til behandling af potentielle byggesager og oplever ofte, at sagerne forhales og at kravene til dokumentation er urimelige.  Både Dansk Byggeri og Landbrug & Fødevarer glæder sig over, at regeringen i Vækstplan DK lægger op til, at kommunerne skal til at tage en fast timepris, som forhåbentlig vil udligne gebyrerne og sænke omkostningerne i de dyreste kommuner. Det bliver spændende at følge, om politikkerne vil bakke bredt op om dette initiativ.  Tallene for behandling af byggesager i hele landet findes her: www.danskbyggeri.dk/files/ Filbibliotek/Nyheder%20og%20presse/ 244659.Regionaloversig...ebyrer.pdf      Forsidefoto: Tine Lessèl