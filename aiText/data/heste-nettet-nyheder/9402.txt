Verdensrekord i Aarhus 
2012-09-16T11:06:30
Næsten 60 heste og kuske trænede samtidig på Jydsk Væddeløbsbane i Aarhus lørdag formiddag. Den uofficielle verdensrekord blev sat, da 57 eller 58 - der er ikke helt enighed om antallet - heste og kuske trænede samtidig på Jydsk Væddeløbsbane. Blandt dem var den tidligere verdensmester Birger Jørgensen. »Det gik rigtig fint, for det er jo ikke nemt at organisere med så mange heste. Vi kørte et træningsarbejde på 3.000 meter, og folk var meget begejstrede,« fortæller Birger Jørgensen og tilføjer, at der var mange mennesker på banen for at se rekordforsøget, blandt andet en masse mennesker, som til daglig passer hestene. »Det er fantastisk med sådan en opbakning, når man forsøger at sætte fokus på sporten og skabe noget interessere. Men jeg synes ikke, at man skal gentage det, for man skal aldrig gentage en succes, men hellere fokuserer på et nyt oplæg en anden gang,« mener Birger Jørgensen, der efter rekorden sammen med alle deltagerne spiste pølser og drak sodavand, mens snakken gik livligt om den usædvanlige begivenhed. Den tidligere uofficielle verdensrekord tilhørte den svenske stortræner Åke Svanstedts, der havde 47 heste på træningsbanen samtidig tidligere på året.Af Hestesportens Medier  Næsten 60 heste og kuske deltog i rekorden. Foto: Thomas Theilmann.