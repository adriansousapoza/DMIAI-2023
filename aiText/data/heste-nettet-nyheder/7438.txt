Danskere indtager Göteborg
2011-02-23T11:24:49
I de kommende 4 dage løber det traditionelle internationale stævne i Göteborg af stablen med World Cup kvalifikationer i både dressur og springning og Danmark er godt repræsenteret i alle stævnets sparter. I dressurklasserne besøger Prinsesse Nathalie og Andreas Helgstrand den svenske stad med hestene Horsebo Smarties (DV e. Gribaldi/Ramiro's Bube/Ibikus opdrættet af Helle Kristiansen) og Polka Hit Nexen (DV e. Sandro Hit/Temple Wind XX/Pilar opdrættet af Hans Jul Andersen) som begge skal deltage i deres første World Cup kvalifikationer. På springsiden repræsenterer Thomas Sandgaard og Andreas Schou som seniorer de danske farver, mens hele 4 ungryttere rejser afsted for at deltage i Krafft Cup for Young Riders. Det bliver den danske EM sølvmedaljevinder Camilla Ernst, Regitze Ericsson, Christiane Tetzlaff og Rikke Belinda Barker som skal konkurrere om hæder og ære på Danmarks vegne. Stævnet foregår som altid i Göteborgs Scandinavium-arena og er et af de mest velbesøgte stævner i norden med mange tusinde besøgende over stævnets 4 dage. Se mere om stævnet i dette link