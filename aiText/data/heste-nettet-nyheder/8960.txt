Endnu en dansk storløbssejr 
2012-05-28T10:30:02
Skivehesten O'Grady viste sin store klasse, da den lørdag eftermiddag hentede hele 300.000 svenske kroner efter sejren i V75-sølvdivisionsfinalen på Solvalla for Birger Jørgensen. Dansk travsport fik ikke bare en storløbssejr lørdag eftermiddag på Sveriges største travbane Solvalla, men to. Efter Neo Holmsmindes sejr til 600.000 svenske kroner i Sweden Cup fulgte Skivehesten O'Grady op med gennemrutinerede Birger Jørgensen fra Aarhus i sulkyen. »Det er altid dejligt, når det lykkedes. Jeg havde håbet på en topplacering, da hesten har vist opadgående form på det sidste. Jeg vidste også, at de ikke bare lige ville løbe fra ham. Jeg håber, at vi kan komme igen om et år og være med i Elitloppet. Han har de rigtige forudsætninger med fart og styrke til at være med i det løb«, sagde Birger Jørgensen efter sejren, inden han fik travlt med at komme til lufthavnen og tilbage til Danmark. O'Grady, der trænes af Gordon Dahl på Skive Trav, kunne fra sidelinjen se til, at O'Grady fik et helt igennem veldisponeret løb og kunne til slut sætte alle sine spurtkræfter ind i opløbet. Kort før mål fangede den Mysterious. Sejren indbragte O'Gradys ejer, Mona Zarembas Stald Søndergaard, hele 300.000 svenske kroner. Kredsen omkring O'Grady håber nu på at blive udtaget til at være med i Danmarks største internationale travløb, Copenhagen Cup. Det løb afvikles om to uger på Charlottenlund Travbane i København. Og mon ikke, at den over for løbsarrangørerne har anbefalet sig selv.Af Hestesportens Medier  Ejer Mona Zaremba fra Auning ses yderst til venstre sammen med træner Gordon Dahl og kusk Birger Jørgensen efter sejren. Foto: KM FOTO.