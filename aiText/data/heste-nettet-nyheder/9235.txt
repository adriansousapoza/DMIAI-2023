OL guld til Michael Jung
2012-08-01T11:11:39
Efter en spændende springning sikrede tyske Michael Jung sig guldmedaljen ved OL i military. Svenske Sara Algotsson Ostholt sikrede sig sølvet, mens bronzemedaljen også blev tysk, og gik til Sandra Auffarth.   Guldet kunne have været svensk Sara Algotsson Ostholt kunne have taget guldmedaljen ved dette års OL i military, men en ærgerlig bom i ridebanespringningen satte en stopper for den drøm. I stedet blev det til en flot sølvmedalje til den svenske ekvipage. Tyske Michael Jung leverede til gengæld en fejlfri ridebanespringning, hvilket førte ham op i rækkerne. Jung rykkede dermed op fra en fjerdeplads til guldmedaljen. Sandra Auffarth lå på en ottendeplads efter terrænridningen, hvor hun fik 4,80 tidsfejl. Auffarth avancerede dog i ridespringningen, hvor hun med et fejlfrit ridt kunne ride bronzemedaljen hjem til Tyskland.   Også tysk guld i holdkonkurrencen Tyskerne sad generelt godt på medaljerne ved dette års OL i military, og også hold-guldet gik til Tyskland. Det tyske hold vandt med et samlet resultat på 133,70 strafpoint foran England med 138,20 strafpoint mens New Zealand fik bronze med 144,40 strafpoint.      Arkivfoto: JP-photo