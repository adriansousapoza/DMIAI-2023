Invitation til deltagelse i 1-spænder kvadrille
2013-03-05T18:34:19
Dette er et tiltag baseret på oplevelser og erfaringer fra Fjordhestens kvindekvadrille, som eksisterede for nogle år siden. Øverst i hukommelsen står nogle gode oplevelser med samvær mellem kuske og groom og andre hjælpere, både til træning og til opvisninger.   Helle Heebøll-Christensen og Charlotte Slebo er primusmotorer for at prøve at genskabe en kvadrille, der kan opnå den høje kvalitet som kvindekvadrillen havde, da den var bedst. Jørgen Konge har sagt ja til at være træningsleder.   Målet er først og fremmest at have det sjovt med sin pony/hest og mennesker imellem. Men også at blive bedre i samarbejdet mellem hest/pony og kusk. Dernæst er målet ved kvalitet og opfindsomhed, at kunne vække interesse både nationalt som internationalt og få invitationer til forskellige hesteevents og blive en øjenåbner for andre, vise at kørsel med hest/pony og vogn er en både smuk og elegant sport. Med andre ord, kvadrillen skal være en god reklame for køresporten.       Alle omkring kvadrillen gør det frivilligt, og hver især betaler sine egne omkostninger i forhold til træning. Ved deltagelse i opvisninger, er det normal kutyme, at de væsentlige udgifter betales af arrangørerne, såsom transport og ophold til og på opvisningsområdet. Ingen vil blive tvunget til at deltage i opvisninger og alle beslutninger om deltagelse i opvisninger vil blive drøftet i et forum, hvor alle kuske og groom er med. Deltagelse forudsætter dog, at man ønsker at deltage i de opvisninger.    Kvadrillens deltagere skal kunne komme til træning på Juellund ved Ringsted en gang om ugen i sæsonen - måske mere op til opvisninger. Kuske, som ikke er medlemmer af SSK betaler 20 kr. per gang for at benytte banerne.     Hvad sæsonen er, besluttes i fællesskab fra midten af marts til sommerferien og igen fra august.   Man skal have en hest eller pony omkring 149 cm +/- ca. 15 cm. Samt en vogn som kan bruges i forbindelse med træning og opvisning. Ekvipagen, skal kunne øge og sænke tempo og holde takten i en volte, kunne stå stille og fungere sammen med andre. kunne køre i kortege, holde afstand og retning, behøver ikke gå med hovedet lodret, men heller ikke som en hund i en roemark med meget høj hovedføring. Alle lettere heste og ponyracer er velkomne. Kusken kan være både kvinder og mænd. Man skal have en groom, som kan deltage i opvisninger, da der skal være to på vognen.    Hvilken vogntype der skal bruges til opvisning, vil vi ikke lægge os fast på, da det kan skifte lidt efter opvisningens type og arrangørenes eventuelle ønsker, men det skal være på et niveau, der gør køresporten ære. Og man skal have enten bremse eller omgangstøj.      Træningen vil ikke foregå som undervisning men som kvadrilletræning, hvor alle kører samtidigt. Hvis man har behov for individuel træning eller undervisning, skal man selv sørge for det og afholde udgifterne. Kvadrillens størrelse afhænger af hvor mange der melder sig og hvor dygtige deltagerne er. Kvadrillens størrelse kan også være afhængig at opvisningspladsen. Det er træningslederens ansvar at udtage og udelukke kuske. Når det er skrevet, er intentionerne, at alt skal foregå i fordragelighed - målet er jo det skal være sjovt, men træningslederen har det sidste ord.   Hvis du ønsker at deltage så send en mail om dig selv, dit og din hest/ponys niveau og hvad I har prøvet før amt lidt om din vogn. Skriv også om du er på facebook (hvis alle er, er det et godt sted at kommunikere, men der er ikke krav).        Der afholdes informationsaften tirsdag d. 19. marts kl. 19:00 hos familien Slebo, Græsmarkvej 20, 4632 Bjæverskov.    Man behøver ikke være afklaret om det er noget for at komme. Der bliver mulighed for at stille yderlige spørgsmål samt aftale dage for træning. Hvis man ikke har mulighed for at komme til informationsmødet, er man velkommen til at sende en besked om at man gerne vil være med, og man vil så få tilsendt et referat af mødet, eller det kan læses på facebook.   Tilmelding inden onsdag d. 13. marts, til: 2805@hotmail.dk Husk tydeligt tilsagn om man kommer til mødet eller bare gerne vil være med i kvadrillen.   Pressemeddelelse  Bjarne Wiesler. Arkivfoto  