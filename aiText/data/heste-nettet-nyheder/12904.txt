Samarbejdet mellem Rolf-Göran Bengtsson og Stutteri Ask ophører
2017-03-06T10:50:32
Samarbejdet mellem Stutteri Ask A/S og svenske Rolf-Göran Bengtsson fra Stall Bengtsson & Kristoffersen (Breitenburg, Tyskland) er nået til en afslutning. Stutteri Ask har været hovedsponsor for Stall Bengtsson & Kristoffersen siden april 2013. Beslutning er taget, da parterne har forskellige planer og fremtidige strategier, som gør et fortsat samarbejde vanskeligt.    Unita Ask og Boston Ask vil komme hjem på Stutteri Ask i nær fremtid, mens Casall Ask og Clarimo Ask, som er ejet af Holstener forbundet vil fortsætte med Rolf som rytter. "Sponsoratet af Rolf-Göran Bengtson har gjort Stutteri Ask kendt på verdenskortet. Det har været en fantastisk tid, med storslået resultater af Rolf og hestene. Bl.a. Casall Ask 's sejr i LGCT og Unita Ask's deltagelse ved OL har været helt unikke oplevelser. Vi ønsker Rolf og hele Stall Bengtsson & Kristoffersen alt det bedste for fremtiden" fortæller Søren Møller Rohde, Chefberider på Stutteri Ask A/S.   "Vi er meget taknemlige overfor Stutteri Ask, som har givet os deres support for næsten 4 år. Vi har haft et fantastisk partnerskab og vores samarbejde har gjort det muligt for Rolf at deltage på top niveau og opnå nogle fantastisk resultater de sidste år. Vi ønsker Stutteri Ask alt det bedste for fremtiden", siger Bo Kristoffersen fra Stall Bengtsson & Kristoffersen. Stall Bengtsson & Kristoffersen er nu på udkig efter en ny sponsor for Rolf-Göran Bengtsson og er klar til at starte nyt partnerskab.