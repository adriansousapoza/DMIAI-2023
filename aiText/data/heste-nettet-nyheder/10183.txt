Et bevæget farvel til Digby
2013-08-25T14:36:52
Højdepunktet ved dette EM har nu taget sin begyndelse, Grand Prix Kür har taget sin start og vi skal i løbet af de næste timer finde europamesteren i dressur kür.  Første rytter på banen var britiske Michael Eilberg på den skimlede hoppe Half Moon Delphi. Half Moon Delphi har en dejlig ledfodet trav og en elegant passage, ekvipagen blev belønnet med 74,107 %.  Næste rytter var fra Holland, Danielle Heijkoop med Gribaldi-sønnen Kingsley Siro. Ekvipagen imponerede specielt i piaff og blev belønnet med 75,304 %  Svenske Minna Telde havde en super tur på Sandro Hit-sønnen Santana, hvilket også kunne høres på publikum der gav parret deres fulde støtte. Santana er utrolig velgående og et flot og harmonisk program til smuk musik blev belønnet med 76,589 %.  Her i første heat havde vi også den helt specielle oplevelse at se Digby i sin sidste optræden for Danmark. Nathalie og Digby red et fantastisk program med stor sværhedsgrad, bl.a. med deres berømte dobbelt piruetter og afsluttende piaff-piruetter. Et storslået publikum hjalp også på bedste vis ekvipagen gennem sidste del af programmet med taktfaste klapsalver.  Sidste rytter inden pausen var belgiske Claudia Fassert og Donnerfee e. De Niro/Rosenkavalier med 74,786 %.    Første halvdel af pausen blev brugt på at hædre en helt speciel "person" som har gjordt en stor forskel for dansk dressur de sidste år. Den helt særlige person viste sig naturligvis at være Digby, som efter sin præstation i dag vil blive pensioneret fra landsholdet og ikke længere skal repræsentere Danmark ved mesterskaber. Det var en tydelig bevæget Nathalie der red ind på stadion med Digby, til stående klapsalver og modtog hæder fra hele Danmark.  Nathalie og Digby (Arkivfoto: JP-Photo)