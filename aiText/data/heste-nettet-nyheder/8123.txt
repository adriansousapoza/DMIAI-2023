Den århusianske Danmarkshest er klar til prøveløb 
2011-10-06T08:45:02
Træner Johnny Jørgensen er meget tilfreds med Juvel Trøjborgs lillesøster, Rubin Trøjborg.  »Den, der venter længe, venter på noget godt.« Folkene omkring Jydsk Væddeløbsbanes Danmarkshest, Rubin Trøjborg, håber, at det gamle ordsprog holder stik. Mens flere andre baners Danmarksheste allerede har startet, så valgte man på Jydsk Væddeløbsbane at vente på den rette hest frem for at kaste sig hovedkulds ud i et projekt med en hest, der var startklar i foråret. For initiativtagerne var 'den rigtige hest' Rubin Trøjborg, en treårig helsøster til dobbeltmillionæren Juvel Trøjborg. Ved overtagelsen manglede hesten nogle måneders træning i at være startklar, men det er hesten så småt nu, og lørdag 8. oktober skal den første hurdle passeres, når Rubin Trøjborg skal godkendes i prøveløb. »Rubin Trøjborg virker til at være godt gennemarbejdet. Det kan godt være, at den efterfølgende skal ud i et par rutineløb inden den egentlige debut, men først og fremmest skal den godkendes nu,« siger Johnny Jørgensen, der siden 1. maj har haft træningsansvaret for hesten. Er lidt følsom Man fornemmer på trænerens tonefald, at prøveløbsgodkendelsen er lidt af en formalitet, med mindre Rubin Trøjborg skulle få lampefeber, for som bekendt er træning én ting og løb noget andet. »Rubin Trøjborg har været lidt følsom, når den har siddet i ryg. Den har virret med hovedet, når den har fået stænk af grus i hovedet, men omvendt har hesten heller ikke virket specielt ustabil. Jeg synes, at det har gået planmæssigt hidtil, og hesten har hele tiden forbedret sig. Det er klart, at den bliver bedre endnu, men prøveløbet er et skridt på vejen,« siger Johnny Jørgensen. En endelig dato for Rubin Trøjborgs egentlige løbsdebut vil træneren først tale om, når prøveløbet er overstået. Andelssalg slutter ved debutstart Aktuelt er der solgt 301 anparter i 'Danmarkshesten Aarhus', og vil man med i ejerkredsen formedelst et engangsindskud på 500 kroner, så kan det nås i kort tid endnu. Det er for længe siden af hestens bestyrelse beslutte, at salget af andele vil slutte definitivt, når Rubin Trøjborg starter for første gang. Har man således ikke allerede købt en andele, så skal man ud af busken nu. Interesserede kan læse nærmere om Danmarkshesten Aarhus og vilkårene for at blive medejer via Jydsk Væddeløbsbanes hjemmeside, www.jvb-aarhus.dk. Her findes direkte adgang til vedtægter, nyhedsbreve og meget mere. I forbindelse med Rubin Trøjborgs prøveløbsdeltagelse modtager alle andelsshavere i øvrigt en invitation til et arrangement på Jydsk Væddeløbsbane.