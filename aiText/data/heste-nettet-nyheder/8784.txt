Local Conch vinder let i sæsondebut 
2012-04-06T17:00:50
  En af Danmarks bedste travheste hedder Local Conch, og den var lige så fin, som spillerne havde håbet i hænderne på sin træner Flemming Jensen i sin sæsondebut på hjemmebanen i Aalborg. Local Conch var V5-spillets klare favorit onsdag eftermiddag i Aalborg, og selv om Flemming Jensen på forhånd ikke var for stolt af indersporet, så løste det sig imidlertid perfekt. Ikke overraskende var staldkammeraten Totti T Dream hurtigst fra start, men den slap efter 400 meter storfavoritten til front. Ind i sidste sving var feltet samlet med en fin Local Conch styrende, inden Line Sensei forsøgte sig ind på det lige. Men foran sad Flemming Jensen stille og lod sin hest vinde før Totti T Dream og Line Sensei. »Jeg kunne godt mærke de sidste 100 meter, at han manglede løb i kroppen, og det er der vel heller ikke noget at sige til, men han gjorde det rigtig fint. Jeg er meget tilfreds«, sagde Flemming Jensen efter sejren. Træneren skal nu hjemme og se, hvordan Local Conch har det efter sin første start i sæsonen. »Jeg tager overhovedet ikke stilling til her og nu, hvor han starter næste gang«, sagde Flemming Jensen. Hestesportens Medier    Local Conch fik en fin sæsondebut og kan som en af Danmarks hurtigste travheste nogensinde få en ny god sæson. Foto: Ole Hindby.