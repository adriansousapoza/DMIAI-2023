Sportskomiteen udsender årets første nyhedsbrev   Fagligt
2014-01-15T11:08:53
Sportskomiteen under Dansk Islandsheste Forening har netop udsendt årets første nyhedsbrev. I brevet ridser de bl.a. den nye stævnestruktur op med de nye tiltag og inviterer til et forklarende infomationsmøde/spørgetime, hvor interesserede kan møde op og få info om den nye stævnestruktur. Infomationsmødet sker i samarbejde med klubkomiteen og uddannelseslederen. Det vil desuden være muligt at høre om det at være stævneleder, dommer-sekretær, speaker samt anvendelse af ICEtest, så klubberne kan blive klædt godt på til den kommende stævne-sæson. Mere info om dette infomøde kommer snarest på DI´s hjemmeside.   I nyhedsbrevet er der også en masse info om rytterlicens, bl.a. giver det flere fordele for ikke-medlemmer af DI at kunne ride flere klasser end førhen uden at skulle have en dyr licens. Rytterlicens køber man via DI´s hjemmeside/Sporti.   Vedr. DM-Sport og Gædingakeppni oplyser Sportskomiteen følgende: "DM Sport og Gæðingakeppni 2014 finder sted den 10.-13. juli i Herning. Sportskomiteen tager igen DM under egne vinger. Der er dog allerede fundet en større gruppe mennesker, der er bredt repræsenteret fra hele landet, til at løfte opgaven. Tak til jer!! Helle er ansvarlig og Kim Bugge er tovholder for opgaven. Da vi kommer tæt på afviklingen af NM, er der indgået sam-arbejde med Bo Hansen om selve pladsen. Der er en kæmpe opbakning fra medlemmerne i forhold til at hjælpe til og det er meget glædeligt. Der er dog stadig behov for lidt flere hænder så har du lyst til at være hjælper alle 4 dage eller nogle af dagene, er du velkommen til at maile til Kim på kb@creinhardt.dk".   I nyhedsbrevet er der også info om DM-Sport og udtagelseskrav for ryttere for at kvalificere sig til DM 2014 samt info om kvalifikationsstævner til Gædingakeppni.   Sportskomiteen oplyser også i deres brev omkring nye dommerregler vedr. betaling for brug af vores dommere, om alrid, om NM 2014 og generelt omkring ranglister.   Om vores elite ryttere oplyses det at følgende ryttere sendes afsted i år til World Tölts Youth match: T1 Caroline Poulsen - Helgi frá Stafholti T2 Sofie Panduro - Hreinn frá Votmúla 4.1 Thomas Rørvang - Ylur frá Hvitanesi 5.1 Kristian Tofte Ambo på Sólnes frá Ytra-Skördugili   Sportskomiteen har her en lille måneds tid efter de blev valgt ind på Generalforsamlingen haft rigtig meget at se til og arbejde med, og det ser ud til at det er stærke drivkræfter som virkelig kan styrke Sporten og har meget at byde ind med.   Man kan læse hele nyhedsbrevet i sin fulde længde på DI´s hjemmeside: www.islandshest.dk   Sportskomiteen består af: Lisa La Cour, Helle Brendstrup, Rikke Lønbro Bertelsen, Torben Jensen, Nina Sneholt og Signe Bisgaard.   Foto: Sportskomiteen under DI - Dansk Islandsheste Forening  