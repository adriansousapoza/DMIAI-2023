Video fra åbent hus på Blue Hors (opdateret)
2012-03-25T23:54:23
  Solen skinnede fra en skyfri himmel ned på Blue Hors og alle de besøgende, der havde fundet vejen til det traditionsrige arrangement i Randbøl. Nykårede hingste som bl.a. Fletcher, Edelman og Zatchmo blev alle vist under rytter. Der blev vist føl fra Don Olymbrios første årgang og han blev naturligvis også selv fremvist med Allan Grøn i sadlen. Rockefeller, der jo desværre ikke kan rides pga. en kronisk skade, blev fremvist ved hånd. Hingsten var sidste år tilmed så uheldig at blive ramt af lyskebrok i starten af bedækningsæsonen hvorfor der, i stedet for føl, blev fremvist åringer efter hingsten.   Stutteri Ask var også til stede med bl.a. Ci Ci Senjor Ask, der sprang imponerende og også var populær blandt publikum. Fuldblodsaraberhingsten Zonyx havde også taget turen fra Fyn som forædler repræsentant.   Zack, der jo som faderhingst havde et særdeles succesfuldt Herning i år, blev fremvist sammen med sine 4 kårede sønner fra 3-års holdet. Hotline blev også fremvist med et afkom, idet John Wahlsø Saul havde taget turen til Blue Hors med Guldmedaljehoppen og championatsvinderen Sirikit (morfar Don Schufro). Don Schufro blev også fremvist ved hånd i sit vanlige showhumør, hingsten er nu 19 år gammel, men viser sig bestemt stadig i fuld vigør. Showet blev afrundet med Maria Anita Andersen og Rush Hour. Dette par, ser ud til at have fundet rigtig godt sammen i et samarbejde, der bestemt lover godt for fremtiden.   Se videoklip fra første halvdel af hingstefremvisningen her   Se videoklip fra anden halvdel her (opdateret)        