Rudolf Zeilinger stopper som dressurlandstræner i 2017
2016-10-26T13:39:10
Efter 19 år i spidsen for det danske dressurlandshold har tyske Rudolf Zeilinger meddelt Dansk Ride Forbund, at han gerne vil give stafetten videre til en ny landstræner i løbet af 2017. I løbet af Rudolfs mange år som landstræner er niveauet og antallet af udøvere på højeste internationale plan vokset markant med bl.a. EM-, VM- og OL-medaljer til følge.Et markant fingeraftryk på dansk dressur  "Jeg har haft 19 fantastiske år som landstræner for Danmark, og jeg er utrolig glad for at have været en del af udviklingen af dansk dressursport. Det har været et forbilledligt samarbejde med forbundet og trænerteamet, som har resulteret i en stor udvikling i dansk dressursport. Men når vi nu går i gang med en ny 4-årig periode frem mod OL i Tokyo, finder jeg, at tiden er inde, til at en ny træner må tage over og fortsætte udviklingen af dansk dressursport", siger Rudolf Zeilinger.  Vi har aftalt med Rudolf, at han varetager træningen af vores ryttere frem til en ny landstræner er fundet. Vi forventer, at dette er på plads senest ved DM på Broholm i juni 2017. Ved DM vil vi også benytte lejlighed til at sige ordentligt farvel til Rudolf.  Generalsekretær i Dansk Ride Forbund Jens-Erik Majlund og elitechef Kimi Nielsen har sat stor pris på samarbejdet med Zeilinger og udtaler:  "I løbet af Rudolfs 19 år som landstræner har han formået at gøre os til en af de stærkeste dressurnationer i verden, og vi ser tilbage på samarbejdet med stor tilfredshed.  Fra at vi kun havde en håndfuld internationale Grand Prix-ryttere, da Rudolf startede i 1997, har vi nu en bred gruppe af internationale ryttere, der konkurrerer ved CDI-shows (international dressur) over hele verden. Se bare på alle vigtige CDI-shows i Europa, hvor vi ikke bare oplever dansk dressur på startlisten, men også blandt toppplaceringerne. Gennem sine 19 år som landstræner har Rudolf gjort et fantastisk job ved clinics, konkurrencer og mesterskaber, og vores ryttere og trænere har udviklet sig enormt, og mange af dem er kommet op blandt de bedste i verden.  Rudolf har været garant for høj kvalitet i den professionelle og tekniske korrekte træning af ryttere og heste, hvilket har ført os til store successer - blandt de største kan nævnes Andreas Helgstrands individuelle sølv og bronze ved VM i 2006, samt holdbronze ved EM i 1999 og 2001 samt OL i 2008. Vi er taknemmelige for at have haft så frugtbart et samarbejde gennem 19 år med en af de bedste og mest professionelle trænere i verden.  Nu starter processen med at finde en ny landstræner, og det er vigtigt for os, at det bliver en grundig og gennemarbejdet proces, der får den tid, det kræver. Derfor er vi også meget glade for, at Rudolf har indvilget i at fortsætte med træningen og sparringen frem til, vi har fundet den rette person, der kan lede os frem mod OL Tokyo 2020 og tiden derefter."  Kilde: Dansk Rideforbund