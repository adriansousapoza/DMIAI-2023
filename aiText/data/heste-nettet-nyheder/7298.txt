Giv hesten økologisk foder   Equipage
2011-01-03T13:56:29
Interessen for økologi spreder sig fra human ernæring til hestefoder. I dag findes der flere udbydere af økologisk foder. Spørgsmålet er, om det har nogen betydning for hestens velfærd. Korn uden stråforkorter, marker uden kunstgødning og æbler uden sprøjtemidler. Det er ikke kun hjemme ved køkkenbordet, at den slags er kommet i fokus. Økologisk foder til heste vinder stadig mere frem herhjemme. Mange tænker, at det, der burde være godt for mennesker, også er det for heste. Spørgsmålet er bare, om de økologiske varianter virkelig er pengene værd. Om de er sundere for hesten end traditionelle produkter. Halm uden GMO I sidste ende handler forskellen på økologisk og konventionelt foder om, hvordan råvarerne er produceret. I Danmark må økologiske landmænd ikke anvende kunstgødning og kemiske plantebeskyttelsesmidler. Økologisk foder og økologisk halm må derfor heller ikke indeholde GMO (genmodificerede organismer) eller stråforkortere. Det kan betyde, at der eventuelt kan være små forskelle på indholdet af næringsstoffer i fodermidlet, for eksempel kan man i konventionelt landbrug tilføre mere kvælstof, der eventuelt kan give et lidt højere indhold af protein i afgrøden. - Det betyder dog ikke nødvendigvis, at fodermidlet har et lavere indhold end de konventionelle. Da man ofte i økologien har fokus på dyrkningen af lidt alternative afgrøder, vil det betyde, at andelen af for eksempel urter i græsmarken kan være højere, hvilket muligvis påvirker indholdet af forskellige vitaminer og fedtsyrer positivt, forklarer Equipages agronom Majbritt Bonefeld. Økologi er et valg Rikke Schanz en af dem, der tror fuldt og fast på økologiens positive gevinster. Sammen med sin bror driver hun et mindre økologisk landbrug, hvor de tager afstand fra kunstgødning, kemiske plantebeskyttelsesmidler og stråforkortere, ligesom alle gårdens heste bliver fodret med økologisk hø, byg og havre. Og Rikke Schanz står langtfra alene med den antagelse. To tredjedele af de, der køber økologisk, mener, at de ernærer sig selv - eller deres dyr - sundere. Men det er omstridt, hvorvidt levnedsog fodermidler rent faktisk er sundere eller ej, især fordi mængden af sundhedsfremmende flavonoider (antioxidanter) i planter ikke afhænger synderligt meget af dyrkningsmetoden. Læs mere om økologisk hestefoder på www.ridemagasinet.dk. 