Stort landsstævne i military - Ridesportens Formel 1
2011-05-25T20:00:02
I den kommende weekend den 28.-29. maj danner områderne på og omkring den gamle Gardehusarkaserne for tredje gang rammerne om de danske Mesterskaber i Military for Klubhold. Military er også kendt som "Ridesportens Formel 1", og med 16 hold og mere end 140 af de absolut bedste ekvipager fra Danmark, Finland og Sverige til start, er der lagt op til en forrygende weekend med masser af aktion, spænding og dramatik!  Ved stævnet kan du bl.a. møde den svenske OL-rytter Magnus Gällerdal, som var yngste mand på det Svenske hold, der placerede sig som nr. 4 i holdkonkurrencen ved OL i Beijing i 2008.  Bag stævnet står rideklubberne i Storstrøms Amt, mens det er den lokale Næstved Sportsrideklub, som lægger faciliteter til. Næstved er med i kampen om DM-guldet Igen i år kan Næstved Sportsrideklub stille hold til kampen om Danmarksmesterskabet.  Ankermand på holdet bliver for 3. gang den tidligere danmarksmester i military Johan Iversen på Ocean. Derudover består holdet af Karina Ditlev på Columbo samt Frederik Kjærsgaard Larsen på Lincoln. Ridesporten er speciel Ridesporten er speciel ved, at mænd og kvinder dyster mod hinanden på lige vilkår, og at man dyster mod hinanden uanset alder. Her er ikke nogen veteranklasser eller opdeling mellem kvinder og mænd - alle deltager på lige fod. Men hvad skal man også med den slags, når man, som Næstvedrytteren Johan Iversen, kan blive Danmarksmester i en alder af 69 år?  Military er bestemt ikke for svæklinge. Det er en benhård ridedisciplin svarende til atleternes triatlon. Først skal rytteren bevise, at hesten er let at styre i dressurprogrammet, så går det over stok og sten på faste forhindringer i terrænet, og endelig skal man bevise, at hesten stadig er frisk og kan løfte benene i en almindelig ridebanespringning.  Og tro ikke, at hesten klarer det hele - rytteren skal sandelig også være i god kondition for at komme rundt inden for den nøje afmålte afsatte tid. Vil du opleve suset? Hvis du har lyst til at opleve Ridesporens Formel 1 på nært hold, så benyt lejligheden og tag familien, hunden og madkurven med ud til Næstved Sportsrideklubs arealer på Skyttemarksvej i Næstved i denne weekend. Og har du ikke lyst til selv at stå for maden, så vil der begge dage kunne købes både mad og drikkervarer på stævnepladsen.  Om lørdagen er der elegance, smidighed, lydighed og præcision på programmet, når ryttere og heste konkurrerer i disciplinerne dressur og ridebanespringning.  Hvis man derimod er til aktion, spænding, fart og dramatik, så besøg stævnet om søndagen, hvor alle konkurrencerne afgøres i den hårde og krævende disciplin: Terrænspringning. Find en plads i solen ude ved det udfordrende og berygtede vandspring, som nu og da kræver sine 'ofre' i form af ufrivillig vandgang og andre overraskelser.  Eller gå en tur rundt på de store, åbne græsarealer, og mærk suset og jorden gungre under dig, når de 500 kilo tunge muskelbundter med deres modige og frygtløse ryttere kommer tordnende forbi dig og forcerer de mange, store og imponerende forhindringer i strakt galop!  Du kan finde program for stævnet samt yderligere informationer på www.nspr.dk. Kilde: Pressemeddelelse