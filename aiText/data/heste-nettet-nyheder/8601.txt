4.1 A-finale World Tølt
2012-02-25T16:44:25
Der var lagt op til spænding til A-finalen i 4.1 hvor deltagerne skulle dyste i:   Langsom til middel tempo tølt Langsom til middel tempo trav Middel tempo skridt Langsom til middel tempo galop Hurtig tølt   Deltagere i denne finale er: Hanne Smidesang - Norge - Vökull fra Kópavogi Johanne Beuk - Tyskland - Merkur von Birkenlund Nils-Christian Larsen - Norge - Moli frá Skridu Frauke Schenzel - Tyskland - Tigull von Kronshoff Jóhann R. Skúlason - Island - Hnokki frá Fellskoti Anne Stine Haugen - Norge - Muni fra Kvistum   Anne Stine Haugen lagde sig i spidsen efter tølten, men måtte overgive sin førsteplads til Frauke Schenzel som derfor lå på førstepladsen efter traven. I skridten beholdt Frauke sin førsteplads især efter en velfortjent karakter 8,0 fra én af dommerne. De 2 øvrige dommere gav hende 7,5 for skridten. I galoppen fik Frauke som den eneste rytter 8,5 fra én af dommerne, og førstepladsen synes indenfor rækkevidde, men intet var afgjort endnu, for der manglede stadig én disciplin. I den hurtige tølt fik Frauke problemer, da Tigull gik over i galop men dommerne gav hende alligevel 8,5 - 8,0 - 8,5 for hendes præstation. Jóhann og Hnokki var meget overbevisende i den hurtige tølt og fik karaktererne 9,0 - 9,0 - 9,5 - men det var stadig ikke nok til at vinde over Frauke, som med sine 8,03 var overbevisende langt fra sine konkurrenter, da alle karakterer for den hurtige tølt var givet.   Da finaleridtet var overstået stod det klart at placeringerne blev således:   1. Frauke Schenzel - 8,03 2. Anne Stine Haugen - 7,70 3. Jóhann R. Skulason 7,43 4. Hanne Smidesang 7,20 5. Johanne Beug 7,07 6. Nils-Christian Larsen 6,80   Der var buketter til nr. 4-6. placerede og som i de andre finaler udover rosetter og blomster også pengepræmier til nr. 1-3: 1. plads 1000 euro 2. plads 500 euro 3. plads 250 euro   Derudover fik Anne Stine Haugen en ridehjelm i sponsorgave og Frauke et flot hovedtøj også i sponsorgave.   Frauke Schenzel gav den fuld gas rundt på banen, en flot æresrunde mens taget lettede på Arena Fyn pga. publikums klapsalver, piften og råben.   Stort tillykke til tyske Frauke med den utrolig flotte placering og tak for et flot ridt.