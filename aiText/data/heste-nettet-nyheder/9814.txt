Velbesøgt workshop i Herning.
2013-03-09T15:21:51
Anden workshop i rækken er netop afviklet i Herning, og trak fuldt hus. De gratis workshops er efterhånden blevet et fast indslag under hingstekåringen, og en ret populær pause fra ræset nedenunder i hallerne.   I denne workshop var der fokus på hestevelfærd fra top til tå, og indslagende kom fra dyrlæge Tine Mangart Søland, beslagsmed Peter Flarup og dyrlæge samt bidekspert Christina Sørensen.   Tine leverede et fint oplæg om hestens generelle sundhed i forhold til hesteloven, retningslinier og sund fornuft. Tine beskrev kort hvad vi som hesteejere kan gøre for at optimere forholdene for vore dyr, samt hvordan vi bedst muligt kan holde dem skadesfrie og uden smerter. Desuden blev der her vist billeder af både vanrøgt og ulykker som belyste hvilke situationer vi som mennesker bør holde vores dyr fra.   Peter Flarup leverede en, om end lidt tøvende, fremlæggelse af sit syn på hestens hove og deres behov for sko. Desuden viste han et nyt koncept, stødabsorberende sko, der dog stadig er i udviklingsfasen. Det bliver spændende at se om alle heste om et par år går på nye typer sko.   Christina Sørensen holdt et oplysende oplæg om biddets påvirkning af hesten, og er ikke bange for at tale råt for usødet. Hun startede blandt andet med at sige at de fleste i salen sikkert rider med et alt for stort bid. Rigtig mange er ved at få øjnene op for biddets betydning for hestens præstationer, og Christina formåede både at vise røntgenbilleder og belyse præcis hvorfor biddet har så stor betydning for vores ridning.   Alle tre besvarede spørgsmål efter deres oplæg, men det var desværre tydeligt at femten minutter pr. oplægsholder langt fra er nok. Man nåede simpelthen ikke at komme i dybden med de enkelte emner, og det var tydeligt at man sagtens kunne have talt i timevis om hvert enkelt emne.   - Vi håber First Horse inviterer færre oplægsholdere næste år, og så giver dem bedre tid så man virkelig kan få noget viden med derfra.  