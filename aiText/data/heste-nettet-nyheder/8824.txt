Staldpigens drøm om Elitloppet 
2012-04-20T10:32:15
  Rie Raun fra Brønderslev bruger alle ugens syv dage efter arbejde på at hjælpe til hos travtræner Flemming Jensen. Han driver en af landets største stalde, hvor blandt andre Danmarksmesteren Local Conch befinder sig. Lørdag skal den ud i det svenske millionløb Olympiatravet. I fjor vandt Brioni Olympiatravet, et travløb, der hvert år er med til at samle penge ind til svenske idrætsudøvere med OL-drømme. I vindercirklen ved siden af Brioni var dengang den danske staldpige Marie Ullerup Hansen. På lørdag er det igen tid til Olympiatravet, måske med endnu en dansk staldpige i vindercirklen. Med i Olympiatravet i 2011 var danske Local Conch. Det er den også i år. Og naturligvis drømmer Local Conch' staldpige, Rie Raun, om at skulle til vindercirklen, men drømmen rækker videre - til et af Europas største sprinterløb, Elitloppet. »Selvfølgelig drømmer man om at være med i Elitloppet. Det kunne da være fantastisk, men spørgsmålet er selvfølgelig, om han er god nok. Det har vi aldrig fået bekræftet, men sidste år vandt han miniudgaven af Elitloppet, Sweden Cup«, siger Rie Raun, der helt klart kalder det løb for en af hendes største oplevelser nogensinde. Tingene skal foregå, som de plejer Det er tredje sæson, Rie Raun tager sig af Local Conch. Hun er ikke ansat i stalden hos Flemming Jensen, men hjælper blandt med at træne og være med på løbsdage. Faktisk er hun alle ugens syv dage i stalden for at passe lidt over en håndfulde travheste. »Jeg har et almindeligt job ved siden af, men når jeg er færdig som 'arbejdstilrettelægger' ved Falck i Aalborg, suser jeg ud til Flemmings stald og arbejder videre med hestene«, siger hun. Men inden drømmen om Elitloppet måske bliver en realitet, venter lørdagens start i Olympiatravet med halvanden million svenske kroner til vinderen. Rie Raun er slet ikke i tvivl om, at hun kender hesten så godt, at hun ved første øjekast kan se, om hesten er i orden og tændt på dagen. »Local Conch er speciel. Han vil helst, at tingene foregår, som de plejer. Derfor skal der ikke laves meget om på hans rytme og måden at gøre tingene på. Bortset fra det bliver han passet nøjagtig på samme måde som de andre heste, jeg har med at gøre. Men han er nok tættere på mit hjerte end de andre heste«, indrømmer Rie Raun. Når en af de heste starter, som Rie Raun har ansvaret for, har hun det bedst, hvis hun kan få lov til at stå lidt alene. »Det handler ikke om overtro, men om at jeg gerne vil fokusere og ikke være forstyrret af andre. Men i forhold til Local Conch, er det lidt anderledes. Så står jeg ofte og ser løbet sammen med hestens svenske ejere«, siger hun. Det bliver svært at nå helt til tops i Olympiatravet. Local Conch har nemlig kun en start i kroppen inden lørdagens opgave. Men måske lykkedes det den danske hest at overraske. Og så venter en ny tur i vindercirklen for en dansk staldpige.   Hestesportens Medier    Rie Raun er naturligvis med, når Local Conch på lørdag starter mod en række verdensnavne i Olympiatravet på Åbybanen i Göteborg. Her ses hun efter DM-sejren i 2011. Foto: Travfotos.dk.