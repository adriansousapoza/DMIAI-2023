Hoppen fra Tyskland vandt
2011-08-07T22:54:05
Danmarks internationale galopløb, Scandinavian Open Championship, på Klampenborg Galopbane gav en sikker sejr den tyske gæst, Ovambo Queen, hvis avlsværdi steg til det dobbelt efter triumfen.  Det er så sjældent, at hopperne kan klare sig mod hingstene, men søndag eftermiddag på Klampenborg Galopbane kom hoppen Ovambo Queen (Gaetan Masure) først over stregen efter at have forsvaret sin føring gennem opløbet mod angreb fra først og fremmest Peas And Carrots (Fredrik Johansson) og Bank Of Burden (Per-Anders Gråberg) i Lanwades Stud Scandinavian Open Championship (Gr. 3). På fjerdepladsen kom sidste års vinder, Benny 'ABBA' Anderssons Django (Espen Ski).  »Det betyder utroligt meget for os at vinde et løb som dette, der var en test på, om hun er god nok til at løbe mod hingstene. Ovambo Queens avlsværdi er steget til det dobbelte med sejren, og jeg tror, at hun nu er omkring 300.000 euro (godt 2,2 millioner kroner) værd,« fortalte hoppens træner, Andreas Bolte. Ovambo Queen har ellers kun løbet mod hopper i de store løb. Andreas Bolte var også glad for førstepræmien på 300.000 kroner, der er dobbelt så meget som i tilsvarende løb i Tyskland. Godt for Danmark Kirsten Rausing, der sponserede løbet gennem sit stutteri i Newmarket, var kommet over fra England for at uddele ærespræmein. Hun er en af verdens bedste og mest respekterede opdrættere og var meget tilfreds med løbet og sejren: »Det var et fair og tæt løb. Det er godt for Klampenborg og Danmark, at en international hest vinder. Dels kan man teste sine egne bedste heste mod internationale heste, og dels vil det give god reklame, for sejren til Ovambo Queen vil blive meget omtalt i Tyskland,« påpegede Kirsten Rausing, der er svensk født og var tilbage på Klampenborg Galopbane efter 30 år.  »Meget ligner sig selv, men her er også sket en masse forbedringer,« sagde Kirsten Rausing, der forventer, at Ovambo Queens sejr kan få flere internationale heste til løbet til næste år. Dobbelt til Sverige i HM Dronningens Ærespræmie Det bliver Mette Kjersli, der skal i audiens hos Dronning Margrethe for at for ærespræmien i dronnings løb for amatørryttere.  Sejren med Nottingham kom efter tæt påløbskamp med staldkammeraten Woy Woy (Josephine Kelly), og dermed blev det til dobbeltsejr for den svenske træner Johan Reuterskiöld fra Jægersro. Lokal hest vandt stort løb Dagens andet storløb, Beierholm Golden Mile (L) gav tæt sejr til Dan Tucket, mens Gulapa og Smokey Storm løb dødt løb om andenpladsen.  »Løbet gik så stærkt, at jeg måtte lade Dan Tucket gå i hans eget tempo. Der var kamp om positionerne ind på opløbet, og jeg ville egentlig have en plads udvendigt, men kunne ikke komme igennem, så jeg måtte gå indvendigt. Da han kom foran, troede han, at han havde vundet, så jeg måtte virkelig være efter ham,« fortalte jockey Sara Slot. Den seksårige vallak bliver trænet af Tine Hansen. Førstepræmien var på 75.000 kroner.