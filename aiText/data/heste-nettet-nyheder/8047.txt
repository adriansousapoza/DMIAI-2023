Henriette Bedsted fører DM
2011-09-11T14:41:07
I denne weekend rides DM i military for junior-/ungryttere i Gudenådalens Rideklub. Dagen i går bød på dressur og ridebanespringning, og i dag bliver mesterskabet afgjort efter rytternes terrænridt. Henriette Bedsted har lagt sig sikkert i front ved årets DM, idet hun foreløbig sidder på både første- og andenpladsen. Henriette lagde sig i front allerede efter dressuren, hvor hun tog 1.-pladsen med 50,41 strafpoint på Be My Bally, og andenpladsen med 51,66 strafpoint på Balzerlunds Little Secret. Herefter fulgte Louisa Poulsen på Falypso Bell, der fik 54,58 strafpoint. I springningen byttede de to heste plads, da Henriette og Be My Bally fik en nedrivning og dermed 4 fejl. Inden dagens terrænridt fører Henriette Bedsted altså på Little Secret, og ligger nr. to med Be My Bally. Efterfølgende kommer Louise Poulsen med Falypso Bell, Kira Ragnarsdottir med The Cooler King og Nanna Mortensen med Romolus. Efter tidsplanen er første rytter, Henriette Bedsted med Be My Bally, netop sendt af sted kl 14.35.