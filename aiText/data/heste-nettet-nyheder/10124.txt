Verden: Svalegårds Hottie kvalificeret til 5-års finalen
2013-08-08T16:24:46
  Svalegårds Hottie (e. Blue Hors Hotline/De Noir) med Maria Anita Andersen i sadlen blev eneste danske hest kvalificeret direkte til finalen for 5 års heste     Maria Anita Andersen reddede æren for det danske 5-års hold med en veloplagt Hottie. Hoppen viste en velafbalanceret kraftfuld trav i god balance i flot holdning bedømt til 9,0. Øgningerne, der er velmarkerede, kan dog på sigt ønskes med mere indundergriben og afskub til at matche kvaliteten i grundtraven. Skridten var afspændt, rentaktet og med stort overtramp bedømt til 9,3. Galoppen, der blev vurderet til 8,8 var rummelig, balanceret og med godt afskub - men idag med lidt spændinger i anspringene, hvilket trak lidt i det samlede regnskab. Ridelighedskarakteren blev derfor også på 8,5, mens det samlede indtryk blev vurderet til 9,0 hvilket betød en slutsum på 8,92 og en 5. plads i det samlede klassement. De er således direkte kvalificeret til finalen, hvortil også vinderne af hver afdeling er direkte videre. Finalen suppleres herefter op til 12 bedste.   Svalegårds Hottie og Maria Anita Andersen (Foto: JP-Photo.dk)     DV-hingsten Glock's Zonik (e. Blue Hors Zack/Blue Hors Romanov), redet af Hans Peter Minderhoud, der forud for VM modtog et wildcard til at starte for Dansk Varmblod, endte på den utaknemmelig 13. plads og er dermed lige præcis ikke direkte videre. Hingsten viste som sædvanlig stor travkvalitet bedømt til 9,5, men blev ofte ret åben og noget ustabil fortil. Skridten er rentaktet, men savner rummelighed (7,0) mens galoppen savner smidighed (7,8).   Glocks Zonik (Foto: JP-Photo.dk)   Andreas Helgstrand, der ligeledes havde modtaget et wildcart med den tyske hingst Floricello (e. Florencio/Dormello) sluttede på 19. pladsen med 7.68. Det var tydeligt at Andreas var kommet på en opgave da hingsten allerede før dommerne gav startsignal flere gange slog voldsomt fra og virkede noget irritabel i munden. Det blev derfor også et noget forsigtigt ridt, hvor hingsten viste gode momenter i trav, men også blev noget trykket i galop og skridt.   Floricello (Foto: JP-Photo.dk)   Allan Grøn og Zick Flower kom ind på en 21. plads. Den sorte vallak fik vist et fint program med rigtig god trav- og galopkvalitet til 8,8, men desværre blev skridten noget spændt og uklar, hvilket kostede dyrt i det samlede resultat der lød på 7,56   Zick Flower (Foto: JP-Photo.dk)   Maria Anita Andersen og guldmedaljehoppen Lohmanns Takitta (e. Blue Hors Zack/Solos Landtinus) fulgte lige efter på 22.pladsen. Hoppen trykkede sig noget på banen hvilket betød at Maria måtte ride hoppen i et noget frisk tempo for at holde hendes koncentration. De sluttede med 7.5   Lohmanns Takitta (Foto: JP-Photo.dk)   Jan Møller Christensen og Fredensdals Zig-Zag sluttede på en. 27. plads med samlet 7,22   Fredensdals Zig-Zag (Foto: JP-Photo.dk)   Samlet resultat her  