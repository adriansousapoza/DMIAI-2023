Kæmpe chance for dansk travtræner 
2012-05-21T08:58:41
  Når et af Europas største travløb bliver afgjort på Solvalla næste søndag, så bliver det med den danske travtræner Kenneth Nielsen ved linerne bag franske Oyonnax i Elitloppet. »Det er fantastisk og vildt motiverende at skulle være med i hovedløbet på Sveriges største travdag. Det er jo det her, de store, sportslige oplevelser man lever og ånder for som travtræner - ikke pengene,« siger Kenneth Nielsen fra Charlottenlund Travbane. Elitloppet har en samlet præmiesum på tre millioner svenske kroner, og de bedste heste fra hele Europa er blevet indbudt til at deltage. På de tre løbsdage i næste weekend regner arrangørerne med over 50.000 tilskuere. Den tiårige hingst Oyonnax har i sin karriere indløbet 16,5 millioner svenske kroner og har vundet storløb som Prix de Amerique og Prix des ducs de Normandie. Han deltog i Elitloppet sidste år, men galopperede sin chancer væk. Han er trænet i Normandiet Vincent Brazon og er ejet af Manuel Ahres og hans familie, som Kenneth Nielsen lærte at kende, da han havde Kanonis Lobell til start i Copenhagen Cup på Charlottenlund Travbane, hvor også Oyonnax startede. Da Kenneth Nielsen taler flydende fransk, har han siden holdt kontakt til familien. »Dengang sagde de til mig, at hvis de nogensinde kom tilbage til Skandinavien, og deres faste kusk ikke kunne køre, så skulle jeg køre hesten. Det er rigtig dejligt, at folk holder ord og har tiltro til mine evner som kusk,« understreger Kenneth Nielsen, der glæder sig til en ting mere end noget andet på næste søndag: »Det sjoveste bliver at være med i hovedløbet på Sveriges største dag. Det er stort. Jeg har været til Elitloppet hvert år i 25 år for at hente inspiration i min dagligdag. Så selv om jeg tror, at vi kun har en outsiderchance, bliver det en kæmpe oplevelse,« siger Kenneth Nielsen. Også en dansk hest deltager i løbet, nemlig Classic Grand Cru fra træner Steen Juul, ligeledes fra Charlottenlund. Af Hestesportens Medier  Kenneth Nielsen med Oyonnax og dens træner og ejere på Elitloppsdagen sidste år. Foto: Lasse Jespersen/ Travfotos.dk