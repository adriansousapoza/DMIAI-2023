Kasprzak nr. 3 i Amsterdam
2014-01-26T14:47:44
Denne weekend har budt på endnu en Reem Acra FEI World Cup Dressage kvalifikation, denne gang i Amsterdam, Holland.   Danmark stillede op med en enkel ekvipage i form af Anna Kasprzak og Donnperignon e. Donnerhall. I fredagens Grand Prix blev det til en fjerdeplads med 73,98 %, hvor der bl.a. indløb fejl i etter changementerne. Klassen blev ikke uventet vundet af den regerende olympiske guldmedaljevinder, britiske Charlotte Dujardin på Negro-sønnen Valegro med i alt 85,820%. Andenpladsen gik til hollandske Edward Gal og Ferro-sønnen Glock´s Undercover med 81,860 %. Isabell Werth kunne med Don Johnson e. Don Federico indtage tredjepladsen foran Kasprzak med 75,940 %.   I lørdagens kür flød tingene dog bedre for Anna Kasprzak og hun kunne indtage tredjepladsen med hele 82 % og henviste dermed tyske Isabell Werth til fjerdepladsen, der med sin kür blev belønnet med 80,850 %. Første og andenpladsen gik endnu engang til henholdsvis Charlotte Dujardin og Edward Gal. Charlotte Dujardin leverede med Valegro en fantastisk præstation, der også blev flot belønnet af dommerne med 91,275 %.     Anna Kasprzak (Arkivfoto: JP-Photo)  