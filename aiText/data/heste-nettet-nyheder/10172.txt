Grand Prix Special Dressur
2013-08-23T13:34:40
Efter at holdmedaljerne i går blev tildelt, gælder det nu de individuelle medaljer. I dag starter vi med en Grand Prix Special. De 30 bedste fra Grand Prix klassen, der blev afviklet over to dage onsdag og torsdag, er startberettiget i dag. Alle fire danske ryttere, som i Grand Prix klassen blev placeret som hhv. nr. 5, 6, 15 og 27 er derfor til start i dag. Kun de 15 bedste i dag er kvalificeret til Grand Prix Kür søndag, dog således at kun de bedste tre ryttere fra hvert land. Herefter følges op med nr. 16., 17. osv. op til 15. deltagere.  Lone Bang Larsen havde den utaknemmelige opgave at åbne ballet i dag, hvilket hun klarede rigtig pænt. Et fint program uden de store fejl, hvilket blev belønnet med 69,970 %.  Norske Cathrine Rasmussen, som har sin base på Kleppenhus ved Ebeltoft, red i dag et fint og flydende program med højdepunkter i galopturen, hvor både changementserierne samt galoppiruetterne hev point hjem til den samlede score på69,256 %.  Minna Telde havde i dag en yderst oplagt og energisk partner i Sandro Hit-sønnen Santana, der har Rubinstein som morfar. Santana brillerede i et flot travprogram, med masser af energi og udtryk og bl.a. et 9-tal fra den tyske dommer i en trav-øgning. Desværre havde parret lidt problemer i piaff i dag og fejl i de 15 etter changementer kostede point, resultatet blev dermed 72,634 %.  Glock´s Romanov er født i Tyskland, nu hollandsk registreret, men de mange år i Blue Hors ejerskab har alligevel sat sine spor, og vi dansker føler, at han er én af vore. Med Hans Peter Minderhoud i sadlen blev det også i dag en flot tur, desværre kom der fejl i de 9 etter changementer ad midterlinjen og resultatet endte på 73,304 %.  En rigtig dansk hest er derimod Smeyers Molberg, som er avlet på stutteri Atterupgaard ved Kirstine og Michael Sinding. Marcela Krinke Susmeli havde en rigtig fin tur på Smeyers Molberg, hvilket dommerne også belønnede med 72,039 %.  Vi har nu haft de første 15 af de 30 ryttere igennem, og de resterende 15 ryttere ser vi frem til med spænding.  Lone Bang Larsen og Fitou L (Arkivfoto: JP-Photo)