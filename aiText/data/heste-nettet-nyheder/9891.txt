Susanne Baarup Christensen ny dansk FEI5* dommer
2013-04-06T15:36:10
Den internationale danske dressurdommer, Susanne Baarup Christensen, bliver fra 1. juli international 5* dommer. Det har FEI's dressurudvalg besluttet på deres møde 25. - 26. februar. 5*-dommere kan dømme de højeste dressurklasser, som OL, VM og EM for seniorer.   Fantastisk "Det er fantastisk, og jeg kan slet ikke få armene ned. Det er et enormt skulderklap og anerkendelse af min dommergerning. Dressur er min største passion, og jeg glæder mig til at skulle dømme de ypperste klasser. Jeg har dømt i mere end 35 år og har fået en god uddannelse, hvor jeg har haft de bedste mentorer - ikke mindst Hanne Valentin, Birte Willer Hansen og Eric Lette", siger Susanne.   Dressurdommer i 35 år 59-årige Susanne er selv aktiv dressurrytter, og hun startede som national dressurdommer i 1977. I 2000 blev hun udnævnt til international dommer, og herfra er det bare gået opad - Susanne har bl.a. dømt ved et hav af World Cup-kvalifikationer, internationale ungdomsmesterskaber og har været President for Ground Jury ved verdensmesterskaberne for ungheste.   Danmarks anden 5*-dommer Med udnævnelsen af Susanne Baarup Christensen har Danmark to internationale 5*-dommere - den anden er Leif Törnblad. Udover Susanne udnævnes Annette Fransen Iacobaeus (SWE), Eddy de Wollf Westerrode (NED), Liselotte Fore (USA) og Thomas Lang (AUT) til 5*-dommere pr. 1. juli.   Kilde: DRF    (arkivfoto: JP-Photo)