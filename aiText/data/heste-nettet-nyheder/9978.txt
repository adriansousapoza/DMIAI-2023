Flotte danske præstationer i Parken
2013-05-26T00:42:37
I dagens hovedklasse under CSIO stævnet i Bernstorffsparken, leverede de danske ryttere flere flotte runder. Topplaceringerne måtte danskerne dog se gå til udlandet.   Belgiske Pieter Devos sejrede i 1.50m Orifarm Trophy på Dream of India Greenfield i en rasende hurtig omspringning med mere end 3 sekunders margen til 2. placerede Niklas Arvidsson (Sverige) på Click and Cash. Hollandske Suzanne Tepper snuppede 3. pladsen på Sensation foran danske Thomas Dresler på den 12-årige Never Say Never. Thomas Dresler og Never Say Never under stævnet i Bernstorffsparken i 2011. Arkivfoto: JP-Photo.dk Unge Jessica Vinther Jensen red en fejlfri hovedrunde på Valerie F.S. men måtte i omspringningen se to bomme falde bag sig. Tiden rakte ellers til en 2. plads, men med 8 fejl kunne det ikke blive til mere end en alligevel imponerende 9. plads.  Søndag afvikles den 1.60m store First International Grand Prix med deltagelse fra hele 10 danske ryttere.