DRF og Ask går sammen om springturnering
2020-10-23T20:13:44
Dansk Ride Forbund og Stutteri Ask går nu sammen om et etablere en ny springturnering, der får navnet Stutteri Ask Trophy, og er en springturnering for B-niveau for children-, kat. 1-, junior-, ung- og U25-ryttere   Ny springurnering Dansk Ride Forbund og Stutteri Ask lancerer sammen nu Stutteri Ask Trophy - en springturnering på B-niveau for children-, kat. 1-, junior-, ung- og U25-ryttere, som skal udvikle og fremme den danske ungdomselite i springning. Turneringen skydes i gang starten af det nye år og vil blive afgjort ved finalen hos Stutteri Ask i uge 15. En turnering med spændende perspektiver Stutteri Ask Trophy bliver en landsdækkende turnering for children-, kat. 1-, junior-, ung- og U25-ryttere på B-niveau. Turneringen strækker sig som udgangspunkt over tre kvalifikationsstævner og et finalestævne, som afvikles hos Stutteri Ask. I 2020/2021-sæsonen er det dog, pga. COVID-19, kun muligt at få plads til to kvalifikationsstævner inden finalen.   Det betyder dog bestemt ikke, at forventningerne til lanceringen af turneringen er mindre, fortæller DRF's Elitechef, Kimi Nielsen: "Vi er glade for endelig at kunne offentliggøre og skyde Stutteri Ask Trophy i gang, for vi ser et stort potentiale i turneringen." Hun uddyber: "Vi har længe haft et ønske om at få skabt en mere struktureret uddannelse af de unge talenter, hvor de i et kontinuerligt og aldersrelateret konkurrencemiljø kan forberede og dygtiggøre sig frem mod et internationalt niveau. Den vision er vi så heldige, at Stutteri Ask deler med os, og vi ser frem til samarbejdet." Og Søren Møller Rohde fra Stutteri Ask stemmer i: "Med Stutteri Ask Trophy kan vi gøre en forskel for springsporten på den lange bane ved at fange og udvikle de unge ryttere endnu tidligere, end vi har gjort hidtil. Vi får også mulighed for at sammensætte en langt bredere bruttogruppe, fordi flere unge ryttere vil få mulighed for at udvikle sig og komme op på et højere plan, og det er et kæmpe plus, for sporten skal jo bæres videre af dem, der kommer nedefra", understreger han. For Landstrænere Bo K. Møller og Lars Trier Kjøller er turneringen et yderst kærkomment initiativ, da den bliver et vigtigt element i deres arbejde: "Som noget nyt løber turneringen i vinterhalvåret, og det er en kæmpe fordel for os som landstrænere, for så har vi flere muligheder for at observere rytterne, inden vi skal udtage de endelige bruttogrupper, og det vil uden tvivl sikre et endnu bredere og stærkere felt", siger Bo K. Møller. De to kvalifikationsstævner kommer til at ligge hos hhv. Vejle Rideklub og Fredericia Sportsrideklub i starten af det nye år, og finalen bliver afholdt hos Stutteri Ask i uge 15.           Dansk Ride Forbund og Stutteri Ask går nu sammen om et etablere en ny springturnering, der får navnet Stutteri Ask Trophy, og er en springturnering for B-niveau for children-, kat. 1-, junior-, ung- og U25-ryttere (foto: Jp-Photo.dk