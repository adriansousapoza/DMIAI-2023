To nye jyske mestre fundet!
2016-11-13T20:21:25
I weekenden blev der afholdt landsstævne i Sportsrideklubben Aalborg, hvor også to nye jyske mestre skulle findes! I det første mesterskab som gik i MA* (135 cm) for U18 og U21 ryttere lykkedes det 3 ryttere at kvalificere sig til omspringningen. Sejrrigt ud af det opgør kom Sofia Westergaard med Åen's April, efter de kom over mållinjen i 35.92 sek. Astrid Svenstrup måtte med Diamante se sig slået til andenpladsen, efter deres tid 37.30 rakte hertil. Tredje rytter der kvalificerede sig til omspringningen var Martin Mose Knudsen med Connexion, som valgte ikke at færdiggøre omspringningen.Resultatet af klassen kan ses her. Anderledes stod det til i seniorernes mesterskab, som gik i en S*. Her lykkedes det hele 8 ryttere at kvalificere sig til omspringningen, men hvor det kun lykkedes halvdelen at ride den fejlfrit. Her blev det Torben Frandsen med Highrise der kunne stå øverst på podiet, efter de kom igennem omspringningen i tiden 34.30 sek. Lars Trier Kjøller var med Royal Butterfly lige i hælene på Torben, da de kom over mållinjen i tiden 34.40 sek. Det lykkedes også Robin Grauff Jacobsen at få en medalje med sig, da han med Chassé var den tredjehurtigste med tiden 34.88 sek. Søren Møller Rohde endte på den lidt utaknemmelige 4. plads, efter han med avlshingsten Ci Ci Senjor Ask kom fejlfrit i mål i tiden 35.58 sek.Resultatet af klassen kan ses her. Kvalifikationen til Jysk Mesterskab gik også i en S* om lørdagen. Her blev det Mathias Nørheden Johansen som var hurtigst i speedklassen, efter han med Casalino kom i mål med tiden 56.40 sek. Søren Møller Rohde kunne besætte både 2. og 3. pladsen med hhv. Velerne Ask i tiden 58.19 og Ci Ci Senjor Ask i tiden 61.11 - de tre ekvipager var de eneste som det lykkedes at ride banen fejlfrit.Resultatet kan ses her.Hele stævnets resultater kan ses her.