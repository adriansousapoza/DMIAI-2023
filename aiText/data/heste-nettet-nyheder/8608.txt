Lone videre til finalen i s´hertogenbosch 
2012-02-26T18:28:13
Ved Göteborg Horse Show blev det igen sejr for svenske Patrik Kittel og Toy Story e. Come Back II/Concorde i lørdagens World Cup Grand Prix Kür med 78,525 %.   Denne ekvipage vandt også fredagens Grand Prix, og Come Back-sønnen udgør efterhånden et stærkt kort for Patrik.  Fredagens nr. 3, Richard Davison med westfaler-vallakken Hiscox Artemis e. Florestan/Delphi, indtog andenpladsen med 75,850, hvorfor Lone Jørgensen måtte nøjes med tredjepladsen med 74,875 %. Lone Jørgensen kunne dog være mere end tilfreds med hendes egen og den kun 10-årige FBW De Vito e. De Niro/Disco-Stern præstation, idet ekvipagen lige nøjagtig har optjent point nok til at deltage i World Cup Finalen i april.  Sidsel Johansen havde endnu en flot tur på DV-vallakken Schianto e. Gribaldi/Schwadroneur hvilket udløste 70,825 % og rakte til en 8. plads.  Lisbet Seierskilde havde igen lidt problemer med den tændte Jonstrupgårdens Raneur e. Ragazzo/Schwadroneur, men formåede alligevel på bedste vis at ride et fint program, der blev belønnet med 70,275 % og en 10. plads.  Se klassens resultat her.