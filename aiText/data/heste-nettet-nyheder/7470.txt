Et World Cup over alles forventning
2011-02-28T11:19:06
Weekendens World Cup for islændere i Arena Fyn blev afholdt for fjerde år i træk, og det gik over al forventning. Publikum og ryttere var tilfredse. Arrangørerne bag var nærmest overraskede. "Vi kunne næsten ikke følge med på hjemmesiden med resultaterne! Der var hele tiden mellem 750 og 1050 online, så vi blev sådan helt "Uh! Vi må se at få nogle resultater op i en fart!" Sidste år klappede vi i hænderne, hvis der var 70 online.", siger Pernille Engsig, Pressekoordinator ved World Cup. Bo Hansen (Stutteri Katulabo, Red.) har været tovholder på planlægningen. Bo Hansen har stor erfaring med planlægning, men på trods af det, var man fra arrangørernes side spændte på, om tidsplanen holdt. Meget kan jo som bekendt skride ved så stort et arrangement. Fredag var der indlagt gode pauser, så ryttere og tilskuere havde mulighed for at besøge standende i den tilstødende hal, hvilket udløste en hel del positive tilbagemeldinger fra både gæster og udstillere. Lørdag var noget mere presset, og pauser var der stort set ikke. Derfor er det noget nær imponerende, at tidsplanen holdt, som om heste, ryttere, dommere etc. aldrig havde bestilt andet end at troppe op i rette sekund. Det gled mere glat, end man i sin vildeste fantasi kunne forvente. Banen var også klart en forbedring fra sidste år. Den var lavet af Neergaard til JBK Horse Shows og opbevaret i containere, indtil den igen blev taget i brug her til World Cup for islandske heste. "Vi har fået utroligt meget positiv feedback på banen i år. Rytterne siger, at hestene står langt bedre fast, de får bedre resultater, og at hestene generelt giver sig bedre.", slutter Pernille Engsig. 