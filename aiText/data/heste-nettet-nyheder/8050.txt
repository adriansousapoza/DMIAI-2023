Derbytreeren fik revanche 
2011-09-12T17:41:15
Please Perfect kvitterede for perfekt styring af Peter Ingves og vandt Aalborg Store Pris, der var revanchen for Dansk Trav Derby for to uger siden. Please Perfect gjorde det meste af arbejdet, men 'den lille finne med den store virkning', Peter Ingves, fortjener absolut hyldest for sin store andel i at Magnus Ladegaard-trænede Please Perfect blev en overraskende vinder af Aalborg Store Pris og 100.000 kroner. Ambitionerne var store hos flere af deltagerne, og tempoet undervejs blev ganske enkelt for hårdt. Peter Ingves nøjedes med at udnytte Please Perfect store starthurtighed til at erobre føringen trods ydersporet, men lige så hurtig var han til at afgive føringen til Politiken.  I sejrsinterviewet tilkendegav Peter Ingves, at han havde rettet sig efter træner Magnus Ladegaards løbsoplæg om at skyde hesten til føring for at slippe til den første, der kom op til ham, hvilket altså blev Politiken. »Please Perfect gjorde det fint. Det er en stor og endnu lidt grov hest, der vil have godt af en endnu en vinters træning,« vurderede Peter Ingves. »Jeg tog chancen og kørte efter spidsen. Det lykkedes ikke og så blev hesten lidt hidsig, og så går det ikke at tage så hårdt i den. Man tager et valg og det må man stå ved,« forklarede Bo Westergård.  Please Perfect fik hermed revanche for tredjepladsen i Dansk Trav Derby på Charlottenlund Travbane for to uger siden.  Hesten bliver ejet af Ann og Bernt Dahl fra Børkop ved Vejle, og får til daglig serveret havren af Magnus Ladegaard fra Lyngby.