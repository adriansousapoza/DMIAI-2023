Så er det nu hesten fælder!
2013-03-24T12:36:12
Så er det tid. Selv om landet stadigt er præget af sne her i slutningen af marts, og vi alle længes efter forår, har vi allerede passeret jævndøgn, og hestene har vist de første tegn på forårets komme. De fælder! Dagslyset er signalet Den væsentligste faktor, der bestemmer væksten af hestens pels, er dagslyset. Så snart dagslyset vender tilbage og får styrke, begynder totterne som regel at løsne sig og hestene begynder at fælde. Så selvom der fortsat ligger sne på markerne og selv dagtemperaturerne ligger under 0 grader celsius, er det altså lyset og i mindre grad temperaturen, der giver signalet, og gør at hestene begynder at smide deres vinterfrakke.   Det er derfor, vi kan synes det er underligt at hesten forbereder sig på forår og sommer, når der stadig ligger sne på markerne, og vi selv fortsat pakker os godt ind i vinterfrakker og halstørklæder.   Hvorfor fælder hesten? Hestens hår dannes i og vokser ud fra hårsækkene, der er lokaliseret i huden. Hårene gror ikke hele tiden, men følger en bestemt cyklus, idet hvert hår gennemgår en aktiv vækstfase og en overgangsfase, efterfulgt af en hvilefase. I hvilefasen er håret dødt og ender med at blive afstødt. Det er denne periode vi går ind i nu, hvor vinterpelsen afstødes og erstattes af den kortere og tyndere sommerpels.   Forskel på fældning Det er typisk heste i løsdrift der har oparbejdet en god tyk pels, som man først bemærker begynder at smide pelsen, mens heste på boks med dækken typisk halter lidt bag efter. Forklaringen er, at hesten uden dækken, har oparbejdet en tyk vinterpels, og har mere at komme af med, end de heste der har gået med dækken. Det syner derfor som om de fælder tidligere og mere. Desuden opholder de sig typisk også flere timer i sollyset, og lyset opvarmer hurtigt pelsen og varmer huden op, hvilket kan fremrykke tidspunktet for fældning i forhold til de heste, der står mange timer på boks.  Pelsen på en hest uden dækken, kan hurtigt blive varmet op af forårssolens stærke kraft og gøre at den bliver lige så varm, som en hest der går med dækken. Samtidig har den nemmere ved at regulere for varmen end den dækken beklædte hest. Hudtemperaturen spiller nemlig også ind på hestens fældning, men i langt mindre grad end sollyset.   Hjælp gerne hesten Afstødt hår og store totter løst hår, gør at det kan flyve rundt med hår, og gøre at hestene kan se temmelig støvede og matte ud i pelsen. Hestene vil gerne gnubbe sig, da den løsnende vinterpels klør og er rar at komme af med. Hjælp derfor gerne hesten med at give den en ekstra god daglig gnubbe-tur, så den kan komme af med alle de løse hår.   Du bør dog væbne dig med lidt tålmodighed. Fældningsperioden kan vare op til 7 uger, efterhånden som dagene bliver lysere og varmere, så der skal gnubbes mange gange.   Ekstra behov for næringsstoffer At skifte pels, kræver ekstra energi af hesten. Desuden er hårene primært opbygget af protein, som også skal bruges når hesten sætter den nye finere sommerpels. Det betyder, at du skal være særlig opmærksom på hestens foderforsyning og generelle helbredsstatus i denne periode. Fodringsfejl, underernæring og sygdom, kan medføre at hesten ikke får sat pels optimalt. Såfremt næringsstofferne skal anvendes til andre mere livsvigtige funktioner, vil hesten ikke af mangel på de rette næringsstoffer udvikle en kedelig pels. Dette er naturligvis værst og mest tydeligt når hesten sætter vinterpels, men det er ligeledes vigtigt, når den skifter til sommerpels.   Du skal derfor sikre dig, at hesten er optimalt fodret, og godt dækket ind med energi og protein i den periode hvor den taber pels og sætter ny pels. Desuden kan du overveje at give tilskud af B vitamin, som hjælper til at opbygge den ny pels. Hvis ikke hesten er mange timer på fold hver dag, og står i en stald med begrænset lysindfald, bør du endvidere overveje at supplere med D vitamin som optages via solens stråler.   Forsidefoto: Tine Lessèl