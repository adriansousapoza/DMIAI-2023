Rideveninder - derfor er det noget helt specielt   Equipage
2011-02-03T09:55:38
Udover selve hesten så er en god og trofast rideveninde en af de fantastiske bonusser, man får, når man er vild med heste og at ride. Men hvorfor er ridevenskaber så ganske særlige, og hvordan plejer man ridevenskaberne, så de ikke går i stykker pga. jalousi eller andre ting. Det bedste ved ridning udover kontakten med hesten er uden tvivl mine rideveninder. Det er de bedste veninder, man kan få, siger 35-årige Louise Poulsen. Hun har redet siden hun var 12 år og har halvpart i en smuk varmblodshest. Hendes bedste veninde på og udenfor ridecenteret er 32-årige Sofie Klargaard. - Da vi lærte hinanden at kende for snart ti år siden, var der mest hestesnak mellem os, men i takt med at vi er blevet forældre begge to og har samme udfordringer med job og vores ikke-ridende mænd, så snakker vi også om mange andre ting. Men det er klart, at når man er bidt af en gal hest, så bliver Sofie på en eller anden måde en bedre og tættere veninde end de andre. Vi har mere tilfælles, fordi ridning fylder så meget for os begge to, fortæller Louise Poulsen. - Fællesskabet omkring heste og ridning gør, at mange følelsesmæssigt åbner op på en helt anden måde til andre i ridestalden. Har man problemer i solen, på jobbet, i familen eller andre steder, så bliver stalden og de mennesker, der er omkring stalden, et slags frirum, hvor man kan finde trøst og kan snakke om alting med de fleste der, forklarer rytter og psykolog Heidi Møller, der lever af at holde kurser i rytter-psykologi. - I stalden kan alle ridepiger lægge rollerne fra skolen, jobbet og familien fra sig, og derfor har ridevenskaberne en helt anden karakter end de andre venskaber. Rideveninderne har man en masse fede oplevelser sammen med såsom skovture, stævner, osv., og man tilbringer mange timer sammen med dem. Derfor bliver rideveninder tit meget tætte og tættere end almindelige venskaber, forklarer Heidi Møller og fortsætter: - Hesten og stalden kan blive så vigtigt et rum, at skole jo nærmest bliver et slags kedeligt opholdssted, og man tripper for at komme i stalden til rideveninderne. Det kan isolere en fra resten af omverdenen. Puberteten plejer normalt at bryde mønsteret, fordi der kommer drenge og fester ind i billedet. Læs resten af artiklen om rideveninder på www.ridemagasinet.dk. 