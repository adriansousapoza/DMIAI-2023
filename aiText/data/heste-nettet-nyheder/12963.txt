Longeringen af de springbetonede hingste
2017-03-11T00:13:56
Her til aften blev de springbetonede unghingste longeret i Equsana Arena, og i morgen er det de velgående dressurhingste som skal brillere i longen.    En vurdering af hingstens gangarter, balance og smidighed sker også under longering i forbindelse med bedømmelsen af unghingstene til kåring i Dansk Varmblod. Forbundets dommere har de senere år brugt longearbejdet som et led i vurderingen af de unge hingste.   Naturligvis er springhingstenes travbevægelse ikke et parameter for selektionen, men springhingstenes galopbevægelse er en væsentlig del af vurderingen af hingstenes potentiale. Og arbejdet i longe giver dommerne et indtryk af hingstenes evne til at balancere på et buet spor og gå frem til biddet i indspændingtøjler, og det giver dommerne det første indtryk af, hvordan hingstene vil arbejde under rytter.   Når de dressurbetonede hingste skal vurderes i longearbejdet sker det i morgen lørdag fra kl. 7.30 i Boxen. Det kan man i høj grad glæde sig til, for lever de unge hingste op til det gangartspotentiale, de har vist ved de to første besigtigelser under kåringen, så kan vi vente os noget helt særligt. Kilde: Herning Horse Show