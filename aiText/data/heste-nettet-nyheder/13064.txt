Michael Jung i endnu en rekord
2017-04-30T21:27:46
Endnu en gang trak Michael Jung sig sejrsrig ud af en CCI4*. Ved Rolex Kentucky Three Day Eventing blev springningen afgørende, og det var spændende til det sidste. Jung havde en enkelt bom ned til Maxime Livio og på vej gennem trekombinationen misforstod FischerRocana FST Michael Jung og tog det midterste spring med sig. Michael Jung fik balanceret hoppen til udspringet og det sidste og klarede lige akkurat at holde sig på 42,7 straf. Maxime Livio på Qalao des Mers sluttede som nummer to på 44,6 straf efter en meget overbevisende fejlfri runde. På tredjepladsen blev det Zara Tindall på High Kingdom med 46,6 straf.   Ved at vinde slog Michael Jung endnu en rekord. Han er den første rytter nogensinde der vinder tre 4*, tre år i træk på samme hest. Sidste år blev han den anden rytter nogensinde der vandt the Grand Slam of Eventing. Han er også den første nogensinde der har været regerende verdensmester, olympisk mester og europæisk mester på samme tid. I aften flyver han hjem til Europa for at forberede sig på næste uges Mitshubishi Motors Badminton Horse Trials.  