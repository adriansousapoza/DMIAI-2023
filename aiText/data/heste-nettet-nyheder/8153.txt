DWF DM på Kallehavegaard
2011-10-17T23:49:50
Publikum var mødt talstærkt op på Kallehavegaard Ridecenter lidt uden for Randers denne smukke efterårsmorgen. Rimfrosten lå på græsset da undertegnede kørte af sted. Så tykt tøj og gode støvler var bestemt påkrævet. Men selvom kulden bed i fingre og tæer der tidligt på dagen, var stemningen god fra start. Og da solen op af formiddagen fik mere kraft og gav lidt varme, blev stemningen blot endnu bedre. Vejret var så skønt, at stævnet sagtens kunne have været afholdt udenfor. Derfor var aktiviteten uden for ridehallen da også til at se. Idet stævnet blev afholdt på en enkelt dag stod hestene i og udenfor trailerne mellem klasserne, og der blev gumlet hø til den store guldmedalje. Årets sidste varme solstråler blev i den grad nydt af både mennesker og dyr.   JP-Photo.dk Det mest spændende foregik dog inde i den store hal, og her var der nok at se på for de fremmødte; omkring 50 ryttere havde pakket heste og udstyr og mødte op til afviklingen af dette års DM. Der var noget for enhver smag, og ryttere i alle aldre. Klasserne strakte sig fra halter, over trail og pleasure til reining og freestyle, og så var der naturligvis præmieoverrækkelserne. Alle resultaterne kan naturligvis ses på DWF's hjemmeside http://www.dwf.dk. JP-Photo.dk  Det er dejligt som westernrytter at se stævner som dette, stemningen var god, opbakningen til rytterne var på plads, og der var masser af fin ridning at se på. Derudover holdt tidsplanen nogenlunde, der var varme og mad i cafeteriet, og udstyrsbutikker som bl.a. Western outfitters havde sat telte op udenfor, så der også var noget for de købelystne.  JP-Photo.dk  At DWF er en rytterforening med plads til alle er tydeligt. Selv staldkatten mente at kunne gøre sig, og hoppede derfor resolut ned på banen midt i en pleasureklasse.  JP-Photo.dk Om hestene syntes det var et hit, melder historien dog ikke noget om, men dejligt er det at se et DM afviklet i en uformel og hyggelig atmosfære. Alt i alt var det en super dejlig dag, der satte punktum for showsæsonen 2011, vi er allerede nogle stykker, der glæder os til de første stævner til foråret, og vi håber at se endnu flere ryttere i klasserne næste år.