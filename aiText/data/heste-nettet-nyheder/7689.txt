Et tab for Dansk Sportsponyavl
2011-05-11T22:54:38
Hinsten Concorde SPH 179 var så uheldig under en bedækning at få et spark på det ene ben af hoppen han betjente, derfor valgte ejeren Egon Kragh i samråd med smed og rytterforældre, til trods for at Concorde kun var en smule uren, alligevel at køre den på Højgård Hestehospital for et sikkerhedstjek af skadens omfang. Velvidende at den kun 5-årige hingst gik en sæson i møde med et rekordhøjt antal bedækninger, ville Egon Kragh sikre sig, at hans hingst var i en sådan form, at den uden at lide overlast, kunne betjene de utallige hopper, der stadig ventede på at blive betjent af den unge hingst. Ved halthedsundersøgelsen i longe på Højgård Hestehospital, er Concorde bedøvet, først i hoven og senere også i kodeleddet. Hingsten træder nu rigtig igennem, men kun få skridt, før hovbenet brækker og bøjesenen springer. Hingsten står ikke til at redde og aflives akut på stedet.En rystet dyrlæge udtaler at han, i de over 10 år han har praktiseret, aldrig har oplevet noget lignende. Egon Kragh spottede den dengang 2-årige FS Concorde i Tyskland, og kunne som en af de få se igennem den unge hingst og forestillede sig den hingst han ville blive. Ikke et øjeblik tvivlede den garvede hingsteholder på sin hingst, og FS Concorde var da også en stor investering han aldrig fortrød. Som 4-årig slog den unge hingst for alvor igennem, også som dressurpony, og vandt, med sin kun 14- årige rytter Jeanette Haugård, DSP dressurchampionatet med bla. 10 i trav og kapacitet. Her i 2011 var Jeanette og Concorde stort set ubesejrede på distriktsplan, hvor Concorde ofte fik procenter langt over 70%. Som Jeanette udtaler: "Jeg får andre ponyer og heste, men ingen kommer nogen sinde til at give mig den fornemmelse jeg fik hver gang jeg satte mig på Concorde". FS Concorde er et stort tab for dansk sportsponyavl. Han var en af de få hingste der havde hele pakken: En unik stamtavle med det bedste dressurblod i Europa med bla. FS Champion de Luxe, Dornik B og Golden Dancer representeret. En smuk palominofarve, topmoderne eksteriør, fantastisk bevægelse og en ridbarhed ud over det vanlige. Som Egon Kragh udtaler: "Jeg har andre, og vil måske få en ny hingst men Concorde vil være meget savnet fremover på Saga-gården". Kilde: Pressemeddelse