Total dansk triumf i Boxen!
2017-03-12T00:38:17
Det blev på flere måder til total dansk dominans i dagens SKIBBY HC Intermediere I CDI3 i Boxen i Herning lørdag eftermiddag, med en sejr til en populær Bettina Jæger på Quarton, og udelukkende nationale evipager på alle de første pladser i 'lilleturen'   Boxen var sprængfyldt Det var en propfyldt Herning hal med et oplagt publikum, der var mødt op for at se de 14 ekvipager til start i Boxen lørdag eftermiddag, og det var dejligt at se tribunerne tæt besat uden ret mange ledige sæder i hele hallen, der rummer mere end 3.000 siddepladser. Helt usædvanligt, at også trappearealet blev taget i brug som siddepladser for de mange dressurentusiaster.   God stemning var der også i hallen og klapsalverne blev der mange af undervejs, og der var god understøttelse fra den britiske kommentator, der gav et meget indlevende og humoristisk kommentering, der bidrog til en særdeles god stemning i den menneskemæssigt og stemningsmæssigt tætpakkede box. Den fortættede stemning gav desværre også udfordringer for en del af hestene i eftermiddagens 'lilletur'.   Dansk dominans Der var 14 ryttere til start i dagens trestjernede intermediere I, med klar dansk dominans, da hele 10 de af de startende var nationale ekvipager. Det var også de danske ryttere der kom til at dominere i klassens præmierække.   Solid føring til Allan Grøn Allan Grøn lagde sig hurtigt solidt i spidsen for konkurrencen på Blue Hors Zatchmo (e. Blue Hors Zack / Donnerhall). Det var et program med mange gode momenter, men det samlede indtryk blev noget forstyrret af et par mindre skønhedsfejl og fejl i begge changementerne der kostede dyre point. Dommerne var heller ikke helt enige i deres bedømmelser, men det endte med en samlet bedømmelse på 72,579 og en føring i klassen, der også holdt godt igennem anden afdeling.   Frem til pausen var der tre danske ekvipager i streg i front. Da kommentatoren kunne konstatere at Danmark havde stillingen med både første, anden og tredjepladsen, udråbte han i spøg: "Hvor er Valegro?"   Spændende anden afdeling Det blev til en rigtig spændende anden afdeling, selvom en del af hestene også her var stærkt påvirket af den intense stemning i hallen og måske også de uvante omgivelser. Blandt andet blev det til et uheldigt ridt for den ellers meget velgående trakehner Placido Domingo (e. Dorkas / Höhenstein E.H.) med dygtige Maria Anita Andersen i sadlen, der kæmpede en gæv kamp for at holde fokus.   Hen mod slutningen af anden afdeling var det tydeligt at danskerne sad solidt på alle de første pladser. Allan Grøn var fortsat i spidsen frem til klassens tredje sidste rytter, der var Bettina Jæger på den svenskopdrættede UVM deltager Quarton (e. Quaterback / Don Schfro), der i de fire starter den har haft med Bettina Jæger indtil videre har resulteret i fire sejre. En ganske imponerende statistik, hvor man kunne spørge sig selv, om ekvipagen mon kunne gentage succesen endnu en gang til. Det kunne den!   Suverænt ridt fra Bettina Jæger Quarton havde ingen problemer med at holde koncentrationen hele ridtet igennem i den tætpakkede hal, og fulgte lydigt sin rytters mindste vink. Det resulterede i et gedint, fejlfrit og dejligt flydende program, med mange gode momenter og kvaliteter. Ridtet blev belønnet af dommerne med flotte 74,421% og det var mere end fuldt fortjent. Tre af dommerne havde ekvipagen på en førsteplads, hvoraf den højeste score var 76,711 %. Bettina Jæger overtog hermed føringen i klassen, og henviste Allan Grøn til en foreløbig andenplads.   Norske Liholt Gulli med ærefuld indblanding Det lykkedes for næstsidste rytter i klassen Norske Liholt Gulli på hingsten Tobajo Picezat (e. Cortez / Pik Trump) at blande sig i den ellers totale danske dominans, ved med et stabilt og uforstyrret gennemført ridt, at sikre sig klassens sidste placering med et ridt til 70,579 % og hermed fortrænge Lotte Skjærbæk og Skovens Rafael (e. Blue Hors Romanov / Blue Hors Don Schufro) med 70,132% fra 5. pladsen.   Carina Nevermann Torup 3'er Sidste Ekvipage på banen var Carina Nevermann Torup på den dejlige 12-årige guldmedaljehoppe Grevens Sa VA (e. Blue Hors Soprano / Blue Hors Romancier) som præsterede et særdeles pænt ridt som af dommerne blev belønnet med 72,342% og hermed klemte hun sig ind imellem Allan Grøn og Daniel Bachmann Andersen på hingsten Blue Hors Veneziano (e. Vivaldi), der havde redet til 72,289.   Det blev hermed et næsten totalt dansk opgør i klassen, hvor det eneste udenlandske indslag var norske Liholt Gulli, der lige netop fik klemt sig ind i rækken af placeringer, hvor de øvrige 4 var lutter danskere tillige med de to efterfølgende ryttere uden for placeringerne.   Se de samlede resulteter fra klassen her      Carina Nevermann Torup, her på sin trakehner Sirikit (Arkivfoto: Jp.photo.dk)  