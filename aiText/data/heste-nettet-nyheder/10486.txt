En beretning fra dyrlægeklinikkens hverdag
2014-01-26T21:44:18
En lille hest med et stort sår!   Til dagligt arbejder jeg som klinikassistent hos Dyrlægegruppen Laugø i Nordsjælland. Her behandler vi mange forskellige heste, med mange forskellige problemer.   I sommer havde vi en hest indlagt i lidt over en måned, pga. en hegnsskade, hvor den havde pådraget sig et stort sår på sit ben. Hele processen blev dokumenteret med billeder. Dem har jeg fået lov at dele med jer. Jeg synes det er interessant at følge udviklingen, da det er et stort sår, en lang proces og resultatet - ud over al forventning.   Patienten Patienten var en islænderplag, der havde skåret sit ben på et hegn og gået nogen dage med sårene, før det blev opdaget. Da han ankom var såret inficeret, såret løb et langt stykke på indersiden af låret og ned på tværs af forsiden af piben. Der blev taget røntgenbilleder af benet og udelukket brud på knoglerne.   Primær behandling Den primære behandling bestod i understøttende sårbehandling, for at fremme sårhelingen. Dette blev gjort ved at bandagere benet med forskellige lag forbindingstoffer, for at skabe et godt miljø for sårhelingen. Det er vigtigt, at der er en fin balance mellem fugt og luft til såret, samtidig med at såret bliver holdt rent og pakket ind. På den måde kan såret hele med mindst mulig ardannelse og hudindvæksten over såret bliver så stor som muligt.   Medicin I den første del af forløbet blev plagen behandlet med antibiotika for at fjerne infektionen i såret, samt sørge for at der ikke opstod ny infektion.   Her er først et billede af benet som det så ud ved ankomst før det blev renset op.        Beskadiget stræksene Da såret blev renset op, viste det sig, at hegnet havde skåret den fælles stræksene til tåen delvis over. På venstre billede her under kan du se det stykke af stræksenen der er skåret over og stikker ud af såret. Som det også ses på billedet begyndte såret på den indvendige side af benet at åbne sig.        Blotlagt knogle Efter nogen dage begyndte sårrenderne på indersiden af benet at trække sig fra hinanden for at åbne op for infektionen. Da såret på indersiden af låret åbnede sig, viste det sig at en del af knoglen var blotlagt. På billedet til højre herunder, kan man se knoglen der kommer frem i et "hul" i musklen, der også er blotlagt. På billedet til venstre kan man se at det løse stykke sene er skåret væk.        5 dage efter indlæggelse På 5. dag havde sårranderne på indersiden af benet, trukket sig langt fra hinanden og knoglen var stadig blotlagt. Samtidig er granulationsvæv (arvæv) begyndt at udfylde såret.   På billedet herunder ses knoglen stadig blotlagt midt i musklen, på indersiden af låret. På billedet til venstre kan det ses at såret på piben er blevet større, da en del af huden omkring såret var død og derfor falder af i processen.        Kirurgisk rensning Når sår heler dannes der arvæv. Det er normalt og skal til for at såret kan lukke sig og huden kan vokse ind over og dække såret. Men nogen gange kan der dannes så meget arvæv, at det er nødvendigt at fjerne noget kirurgisk for at sikre den mest optimale heling. Grunden er, at arvævet nogen gange vokser så meget ud fra såret, at det skærmer for at huden kan vokse ind over såret. Resultatet bliver et stort område med arvæv der ikke bliver dækket med hud/pels og har en hård og uelastisk overflade. Derfor fjernes overflødigt arvæv ved at skære det væk. På den måde giver man igen mulighed for, at huden kan vokse pænt ind over såret. I et sår af den karakter som dette var det nødvendigt at fjerne arvæv flere steder.   9. dagen På 9. dagen så såret ud som på næste billede. Som det kan ses, er sårranderne begyndt at trække sig sammen igen og knoglen er begyndt at blive dækket af sundt granulationsvæv. På piben er kanterne af såret fine og vævet i kanterne sundt.        2 uger Efter 14 dage er knoglen endelig dækket af væv igen. Sårranderne trækker sig mere og mere sammen på indersiden af låret. Såret på piben er begyndt at danne ny hud i sårets kanter og overskydende arvæv er blevet fjernet så det hjælper processen.        Det går hurtigt fremad Efter 3 uger, er sårhelingen i fuld gang. Såret er tørret godt op og på indersiden er sårranderne endelig sammensat. På piben kan man se at huden er begyndt at vokse ind over såret.        Næsten færdighelet 5 uger inde i behandlingen er såret på indersiden af låret næsten færdighelet. På piben tager det længere tid, da det tager tid for huden at vokse. Men såret er fint tørt.        Hjemme igen Efter 37 dages indlæggelse hvor den største del af tiden var med boksro, blev det endelig tid til at komme hjem igen.   Herunder er billeder benet, som det så ud, da dyrlægen efterfølgende var forbi for at følge op på den hjemsendte plag. Hesten går i dag normalt på benet og har umiddelbart ingen mén efter ulykken. En lille smule arvæv på piben er alt man kan se fra ulykken.     