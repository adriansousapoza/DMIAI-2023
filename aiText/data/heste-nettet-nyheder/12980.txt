Så tæt på - og alligevel så langt fra - dansk sejr i GP
2017-03-12T00:34:01
I Jyske Bank Boxen var der i dag lørdag gang i den CSI3* 150 cm Grand Prix. Der var tale om en rigtig svær hovedrunde, og ud af i alt 30 startende ryttere, lykkedes det kun 3 ryttere at ride banen fejlfrit. En af dem var dansk.    Der var tale om danske Maria Hjorth Frederiksen på hendes vidunderhoppe Dublé. I det stærke internationale felt lykkedes det hende at lave sit bedste resultat til dato - en helt fantastisk tredjeplads i denne svære Grand Prix!   I hovedrunden var det også lykkedes en enkel rytter - vores testrytter fra unghestechampionatet - Henrik von Eckermann at ride fejlfrit, men da der kom en enkel fejl på tid, måtte han se til ude fra sidelinjen, da omspringningen skulle rides. De næstbedste danske resultater stod hhv. Søren Pedersen med Tailormade Chaloubet, Martin Dinesen Neergaard med Christoph Columbus og Stine Cassøe med Conchillo for, da de alle tre fik 8 fejl.  Men tilbage til omspringningen, der afgjorde det hele. Første rytter i omspringningen var Kevin Olsmeyer med Dalvaro 2. Han red en helt eminent omspringning, og krydsede målstregen fejlfrit i tiden 34.14. Men rigtig hurtig var den ikke, men presset var alligevel lagt på de resterende 2 rytterkollegaer.    Den næste der skulle ind, var den individuelle OL-sølvmedaljetager Peder Fredricson på H&M Flip's Little Sparrow. Men allerede på andet spring var sejren ude for Peder. De to første spring stod svært - der skulle rides et 90 graders sving på optimalt 6 galopspring, men det lykkedes ikke for Peder her i omspringningen. Han red resten af turen rimeligt afslappet, og endte i mål med de 4 fejl og 34.64 sek.    Så var der kun en rytter tilbage i omspringningen. Det var Maria Hjorth Frederiksen på Dublé. Selvom Maria absolut havde hele publikums opbakning, så skete samme fejl for Maria, som skete for Peder - Dublé fik ikke rakt sig ud over bagkanten på banens spring nr. 2, hvilket også her gav en bom. Men muligheden for en 2. plads var stadig tilbage! Desværre blev det lys slukket, da omspringningens næstsidste spring også faldt. Men på trods af de 8 fejl i omspringningen, er denne præstation helt igennem fantastisk for unge Maria!     Maria Hjorth Frederiksen og Dublé. jp-photo.dk