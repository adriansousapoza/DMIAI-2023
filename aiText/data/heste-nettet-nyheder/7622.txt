Steen Juul blev Danmarksmester
2011-04-18T11:03:19
At 60 år ikke er nogen alder, beviste Lundens mangeårige champion Steen Juul - også kendt som "Juulemanden" - da han søndag eftermiddag kørte sig til den samlede sejr i DM for Travtrænere 2011. Som et forsøg afviklede man i år DM over tre fortløbende søndage, med fem DM-løb pr. søndag, i stedet for som tidligere over tre sammenhængende løbsdage fredag-søndag. Inden løbene på NKI Racing Arena i Aalborg, hvor 3. og dermed sidste afdeling af DM blev afviklet, var stillingen utrolig tæt i toppen. Steen Juul var førende med 49 point, mens Knud Mønster fra Skive havde 47 point, og Henrik Lønborg fra Århus 41 point. Der var således lagt op til en uhyre tæt dyst om DM, og man skulle helt hen til 15. og sidste afdeling, før den endelige afgørelse faldt! Her sikrede Steen Juul sig lige præcis point nok til at holde Knud Mønster på ét points afstand. Imidlertid blev Mønster idømt en straf på 3 minuspoint for fejlagtig drivning i sidste DM-afdeling, og så endte stillingen med at blive 52-48 i Steen Juuls favør. På tredjepladsen fulgte Henrik Lønborg med 41 point, mens sidste års Danmarksmester, René Kjær, tog sig af fjerdepladsen med 34 point. Slutstilling - DM for Travtrænere 2011: 1. Steen Juul 52 point 2. Knud Mønster 48 point 3. Henrik Lønborg 41 point 4. Rene Kjær 34 point 5. Flemming Jensen 31 point 6. Jeppe Juel 28 point 7. Morten Friis 27 point 7. Ken Ecce 27 point 9. Birger Jørgensen 18 point 10. Nicolaj Andersen 15 point 10. Kent Friborg 15 point 10. Frank Mikkelsen 15 point Steen Juul, der også vandt DM i 2002, kunne efter den samlede sejr fortælle, at førstepræmien på 50.000 kr. skulle bruges til en ny traktor. Herefter stod den på champagnesprøjt, og den obligatoriske tur i søen på inderkredsen af NKI Racing Arena. Adskillige trænere har i øvrigt ytret kritik mod den måde, DM blev afviklet i år. Dels forsvinder noget af det sociale samvær, da trænerne nu blot tager hjem efter søndagens løb, i stedet for at mødes og hygge sig sammen efter løbene, dels er det svært for nogle trænere at afsætte tre søndage i træk til sådan et arrangement. Så mon ikke, der i 2012 vil bliver arbejdet på at bringe DM tilbage til de foregående års koncept.