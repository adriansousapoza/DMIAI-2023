Kommende weekend: DK's største Haflingerweekend
2013-08-29T08:25:58
Weekenden d. 31.aug.- 1.sep. slår Louiselund i Haderslev portene op for Haflingere. Haflinger Sport og Haflinger Avlsforeningen Danmark afholder Danmarks største Haflingerweekend for ca. 100 haflingere, deres ryttere, familie, venner og øvrige interesserede. Der er fri entre hele weekenden.   Mesterskab i dressur og spring afvikles over begge dage for både børn og voksne. Kåring af hopper og hingste, fremvisningsklasser, salgsheste, stort show og mange andre aktiviteter. Det bliver en weekend fyldt med guldheste. Se vores program på http://www.haflinger2013.dk.  Haflinger Avlsforeningen Danmark (HAD) er eneste EU-godkendte haflingeravlsforbund i Danmark og er tilknyttet Videncenter for Landbrug, som fører stambogen og udsteder hestepas. HAD arbejder for at fremme avlen af haflingere i Danmark. Målet er, gennem omhyggelig udvælgelse af avlsdyr, at avle en universal fritidshest med et godt helbred, temperament og gode brugsegenskaber.  Haflinger Sport er Danmarks eneste forening udelukkende med fokus på haflingeren i sporten, så et tættere samarbejde mellem de to foreninger er et fælles ønske om at udbrede kendskabet og interessen for racen som alsidig sports- og fritidshest.  Haflinger Sport er den første race-forening under Dansk Rideforbund, som gennem stævner, mesterskaber og andre arrangementer nu gør det muligt for både børn og voksne at mødes og konkurrere på lige fod. Haflingeren ligger størrelsesmæssigt tæt på grænsen mellem pony og hest - og rigtigt mange voksne vælger netop haflingeren som ridehest pga. dens gode brugsegenskaber og ukomplicerede væsen, men som så skal konkurrere mod de store ædlere varmblodsheste. Så haflinger-verdenen hilser DRF's tiltag med racestævner velkommen - som det længe har været brugt i mange europæiske forbund. DRF ser store muligheder for haflingere til breddeaktiviteterne, så vi håber at se mange gyldne heste til finalerne på Vilhelmsborg næste år.  I Danmark er haflingerens popularitet støt stigende. Siden starten i 2005 er Haflinger Sports medlems tal steget markant. Det har været nemt at måle væksten: i 2005 blev der afholdt 1 Haflingerstævne i Danmark med ca. 20 ekvipager - og klasser under LA2. I dag er der 6-7stævner over hele landet med klasser op til MB.  Vi forventer, at væksten vil fortsætte. Danske avlere gør et stort arbejde for at fremavle den mest korrekte haflinger, så der er mange talentfulde sportshaflingere hos de danske avlere, som blot venter på, at tilsvarende talentfulde ryttere skal udnytte deres potentiale.  Danmark repræsenterer sig også flot til Haflinger-EM, som afholdes hvert tredje år. Foreningerne håber, at mesterskabs begivenheder herhjemme og i udlandet vil friste flere dygtige ryttere.  Haflingeren stammer fra Hafling i Sydtyrol. I året 1874 blev hingsten 249 Folie født i byen Schuldern i Vintchgau og blev stamfader til haflingerracen. I dag er racen udbredt over hele verden. Haflingeren er ikke bare en utrolig køn hest i rød-gyldne farver, som står i flot kontrast til den snehvide man og hale - den er også en sund race, som kan leve til en meget høj alder. Den er utrolig arbejdsvillig og mange haflingere er, stik imod fordommene, både livlige, følsomme og fremadsøgende. Den er også venlig, pålidelig og nervefast, og er derfor en velegnet familiehest. Haflingeren skiller sig især ud på sin alsidighed. Ved Haflinger-EM bliver der afholdt konkurrencer i dressur, spring, western, military, kørsel med 2- og 4-spand, væddeløb og travløb, hvilket fortæller meget om den brugsbredde haflingeren repræsenterer.  Vi håber mange vil kigge forbi det smukke Louiselund i weekenden med de smukke gyldne Haflingere. Haflingere er for alle, i alle aldre og til alle formål.   Pressemeddelelse 