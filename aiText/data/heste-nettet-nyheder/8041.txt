Hårde tider for derbyvinderen
2011-09-09T10:00:02
På søndag er sidste års derbyvinder, Okay Bee, tilbage på hjemmebanen i Aalborg. Her venter en start i travsportens ypperste klasse, men overgangen fra årgangsløbene til hurtigklassen har været sværere end forventet, siger hestens træner, Bent Ole Pedersen.  På søndag er det et år siden, at Okay Bee lod konkurrenterne få derbyrevanche i Aalborg Store Pris. Det blev dog kun ved forsøget, da Okay Bee og Flemming Jensen vandt legende let. Helt så let har det ikke været at tage springet fra årgangsløb til hurtigste klasse og mødet med ældre heste. »Jeg må nok indrømme, at overgangen nok har været sværere, end vi lige havde regnet med. Men vi begik nok den fejl først på sæsonen at tage til Oslo Grand Prix-weekenden med ham. Den tur blev han helt forfærdeligt stresset over, så jeg har hele sommeren arbejdet rigtig meget med Okay Bees psyke«, forklarer medejer og træner Bent Ole Pedersen. Han var en smule skuffet over sin hest indsats i derbyweekenden for et par uger, hvor det i et femårsløb kun blev til en fjerdeplads bag O'Grady. Formmæssigt forventer han, at Okay Bee er, som han skal være forud for søndagens banerekordforsøg på NKI Racing Arena Aalborg, selv om normaldistancen nok er hestens bedste. Ingves ny kusk På søndag sidder en finsk kusk, Peter Ingves, bag Okay Bee, der en fuldgod erstatning for Flemming Jensen, som med stor succes ellers har vundet det ene storløb efter det andet med Okay Bee. »Det er svært at få Flemming til at køre Okay Bee hver gang. Han skal jo først varetage de heste, som han selv har i træning. Selvfølgelig ærgrer det mig lidt med et nyt kuskeskifte, da Flemming jo er den, som kender Okay Bee allerbedst. Jeg kender ikke det store til Peter Ingves, men jeg har ladet mig fortælle, at han egentlig er en ret god og rutineret kusk«, siger han og nedtoner samtidig lidt sine forventninger til starten. »Modstanderne er jo gode alle sammen, og det er jo den type heste, som han skal møde i sin klasse. Jeg kan jo ikke så godt melde ham i formløb, og han skal jo have mere hård på brystet. Så det kan ikke være anderledes«, siger han. Anderledes er dog, at stalden slet ikke har vundet løb i år i modsætning rækken af storløbssejre i fjor. Men er det noget, som kan bekymre en rutineret hestemand som Bent Ole Pedersen? »En smule, men et 'mellemår' har jeg jo prøvet før. Efter en god sæson kan der jo komme en mindre god sæson. Så det kan slet ikke slå mig ud«, slutter han.