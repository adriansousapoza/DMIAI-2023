Pether Markne om millionhesten 
2011-10-24T13:00:02
Heste-Nettet har talt med manden, der trak det længste strå i budduellen om millionhesten Desendo B, svenske Pether Markne.   Til fredagens Danish Internationale Sales-auktion steg graderne til kogepunktet, da buddene på den 3-årige hingst Desendo B (KWPN e. Blue Hors Don Romantic) løb op og endte på 260.000 Euro eller knap 2 millioner danske kroner. Heste-Nettet har talt med Pether Markne om tankerne bag købet af hingsten.   Pether havde forud for auktionen besigtiget Desendo B to gange hos Andreas Helgstrand og fortæller bl.a. at han rigtig godt kan lide hingstens type og de fantastiske gangarter, han er udstyret med fra naturens side. Derudover er han imponeret over hestens psyke, hvor den til auktionen både kunne være oppe i højeste gear under fremvisningen og bagefter stå helt afslappet under fotograferingen.  Den pengestærke bagmand bag købet af Desendo B kan stadig ikke oplyses, og det er endnu heller ikke afgjort, hvem der kommer til at varetage træningen af hingsten, idet der ligger flere muligheder åbne. I den næstkommende tid skal hingsten blive stående hos Andreas Helgstrand og holde en velfortjent pause, indtil det bliver afgjort, hvem der skal videreføre Desendos uddannelse.  Pether håber naturligvis, at det bliver ham der får Desendo B i stalden, og i så fald bliver det ham selv, der skal ride den. Pether fortæller, at Desendo B indeholder alt det, han søger i drømmehesten.  Hvordan en 3-års endnu ukåret hingst kan koste så mange penge, er et spørgsmål mange nok har stillet sig. Pether bemærker, at Desendo B er så unikt et talent, at det allerede nu er tydeligt, at han besidder de kvaliteter, man søger i en international tophest. Det kan derfor langt bedre betale sig at købe ham nu end som færdiguddannet tophest.  Pether lægger heller ikke skjul på, at det er en karriere som international Grand Prix-hest, der er målet for Desendos fremtid, såfremt han ender i Pethers stald, og det er ligeså meget vejen mod målet, der for Pether vil være en fornøjelse. Al fokus vil komme til at ligge på grundridning og langsomt at bygge hingsten op. Dette betyder også, at vi ikke nødvendigvis får Desendo B at se i toppen af unghestechampionater, idet checken ikke skal indløses for tidligt. Pether udelukker dog ikke, at Desendo B bliver startet i championaterne, han pointerer blot, at det i så fald bliver i et afslappet tempo uden den samlingsgrad, vi af og til ser. Som et godt forbillede fremhævede Pether årets UVM-vinder for 5 års-heste, den smukke og elegante Woodlander Farouche, som blev fremvist yderst let og i en samlingsgrad, der svarede til hestens alder. Pether er af den holdning, at man desværre nogle gange oplever, at de heste der er med i toppen af championaterne som unge, desværre ikke når hele vejen til Grand Prix, idet man får presset dem for hårdt. En hest med de gangarter som Desendo besidder vil automatisk tilbyde dig mere end du beder om i ridningen, og her består kunsten i ikke at tage imod det, men at vente til den er klar.  Det er planen at Desendo B skal fremstilles til kåring, idet Pether bestemt mener, Desendo B er et oplagt hingsteemne. Hvor og hvornår er ikke fastlagt endnu, men Pether lover, at underrette Heste-Nettet om stortalentets videre færd.  Pether Markne driver sammen med Per Sandgaard en træningsstald i Stockholm. Pether underviser meget, både i dressur og springning, bl.a. flere ryttere på det svenske landshold i springning, men han vil nu til at fokusere mere på sin egen ridekarriere.