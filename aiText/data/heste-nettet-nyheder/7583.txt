Ridning – medlemmer i det grønne 
2011-04-01T12:00:01
Danske ryttere og deres heste skal have bedre adgang til at dyrke deres sport i skovene. Derfor har Danmarks Idræts-Forbund og Dansk Ride Forbund indgået et samarbejde om et fem millioner kroner stort udviklingsprojekt, der skal åbne skovene op for rytterne. og skaffe Dansk Ride Forbund 15.000 nye medlemmer i de kommende år. Mange ryttere dyrker deres sport ved at færdes med deres heste i de danske skove, men rytterne møder ofte barrierer, når det gælder privatejede skove. Skovejerne frygter ofte, at heste i deres skove medfører slitage og forringer jægernes jagtbetingelser. Med udviklingsprojektet påtager Dansk Ride Forbund sig ansvaret for at gå i dialog med skovejerne og sikre rytterne adgang til skovene. "Det, at dyrke sin idræt i naturen, er noget helt specielt. Derfor vil vi gerne hjælpe rytterne med nogle ordentlige forhold. DIF-idrætten er også til for dem, der ikke fokuserer på konkurrencer og stævner, og jeg er sikker på, at der er rigtig mange ryttere, som vil få stor glæde af at være en del af en forening". Det siger Morten Mølholm Hansen, der er udviklingschef i DIF, som bidrager med 2,9 millioner kroner til projektet. I den indledende fase vil der blive lavet pilotprojekter med nogle få skovejere. Pilotprojekterne skal dokumentere eventuelle konsekvenser - eller mangel på samme - ved at tillade ryttere i skovene, og resultaterne skal bruges til at indgå en landsdækkende ordning mellem Dansk Ride Forbund og skovejernes brancheorganisationer. Medlemstallet i Dansk Ride Forbund var i 2010 knap 75.000, men der findes også en lang række ryttere, i omegnen af 100.000, der ikke er medlem af forbundet. Mange af dem rider udelukkende i skovene, og de vil kunne få stor glæde af en fælles stemme gennem forbundet. Skovindsatsen skal hjælpe med til, at Dansk Ride Forbund inden udgangen af 2013 får 15.000 nye medlemmer. Formand for Dansk Ride Forbund Ulf Helgstrand udtaler om projektet:" Jeg er personlig utrolig glad for, at det er lykkedes at få det nye udviklingsprojekt op at stå. Der skal også udtrykkes stor tak til Danmarks Idræts-Forbund for den økonomiske støtte der gjorde det muligt. Projektet vil utvivlsomt give en god mulighed for Dansk Ride Forbund at åbne op for flere ryttere, der ikke tidligere har kunnet gøre brug af Dansk Ride Forbunds tilbud, og dermed gøre det mere attraktivt at være aktiv, også for dem der i dag ikke er medlem af en af forbundets klubber. "Med bevillingen får vi muligheden og ressourcerne til at undersøge og finde de behov som klubberne og deres medlemmer har, og derigennem kan vi skabe en stærk struktur. Der skal laves flere tilbud, som kommer både nye og eksisterende medlemmer til gode", fastslår Søren Sørensen, der er projektleder på projektet. Udviklingsprojektet indeholder også andre delmål end bedre adgang til naturen. Et andet vigtigt element er at det skal undersøge om det er muligt med en kontingentnedsættelse. Det indebærer, at Dansk Ride Forbund i en tæt dialog med klubberne skal se på muligheden for at nedsætte grundkontingentet. Den nye struktur skal medvirke til, at flere ryttere får lyst til at være medlem af Dansk Ride Forbund og nyde godt af forbundets mange tilbud. DIF har afsat 40 millioner kroner til udviklingsprojekter i forbundene. Læs mere om udviklingspuljen og de øvrige projekter her. Kilde: Pressemeddelelse