DM i dressur for juniorer og young riders
2011-08-02T09:51:53
Ringsted Sports Rideklub er i år værter for danmarksmesterskab for junior- og young rider. Stævnet afholdes i perioden 26. - 28. august hos Team Cabe, Ringsted. Mesterskaberne består af to indledende afdelinger og en finale. Efter 1. afdeling går de bedste 24 ekvipager videre til 2. afdeling. For at gå videre i finalen skal ekvipagerne kvalificere sig blandt de bedste 15 i 2. afdeling. Det er resultatet fra samtlige tre afdelinger, der tæller med, når den endelige vinder skal findes. Udover mesterskabsklasserne vil der være klasser fra MB til svær på programmet. I forbindelse med stævnet har man investeret i nye toplag til 2 af banerne, idet der er anlagt Nosto fiberbund. Klubben har tidligere været vært for hold DM pony samt individuel pony, og håber naturligvis at kunne leve op til forventningerne igen i år. Ringsted Sports Rideklub søger flittige hjælpere til stævnet, og ønsker du at give en hjælpende hånd, kan klubben kontaktes på teamcabe@hotmail.com. For at støtte op omkring Danmarks særdeles dygtige og talentfulde dressurryttere, inviterer Ringsted Sports Rideklub hermed alle til nogle fornøjelige dage. Kilde: Pressemeddelse