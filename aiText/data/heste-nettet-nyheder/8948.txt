Hest fanget i vand i fire timer
2012-05-24T14:06:29
En flok elever fra Aalestrup naturefterskole skulle i morges kl. 4.30 ud at fiske i Mariager Fjord ved Søhøjvej ved Hadsund, men i stedet for en fisketur blev de del af en større redningsaktion, idet det første syn de mødte, var en hest der sad fast i den lerede bund.   "Både for- og bagben var sunket helt ned i lerbunden, og den kunne ikke selv komme fri. Vi forsøgte at skubbe hesten på land, men det kunne vi ikke," fortæller Andreas Kronborg, elev på naturefterskolen, til nordjyske.dk.   Eleverne ringede efter Falck, der først kom halvanden time senere, da de også sad fast i bunden på vej ud til hesten. Imens var eleverne gået i gang med at skubbe hesten ind mod bredden og fik dens forben op på land, men bagbenene sad fast.   Heldigvis fik man kontakt til landmanden, der ejer den jord, hesten gik på, og han kom ud med en traktor.   Ved at binde reb om hesten lykkedes det landmanden, eleverne og falckfolkene at få hesten på land omkring kl. 9, og man kunne konstatere, at den ikke var kommet alvorligt til skade.   "Den lagde sig på siden, og det så ud som om, at den fik krampe i benene. Men kort efter begyndte den at spise og gå, fortæller Andreas Kronborg til nordjyske.dk.   Kilde: Nordjyske.dk, hvor der også kan ses billeder af redningen.   Forsidefoto: Arkivfoto fra JP-Photo.dk