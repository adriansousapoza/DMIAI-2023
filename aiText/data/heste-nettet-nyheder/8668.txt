Norsk sejr i kostumespringning under gallashowet
2012-03-10T22:20:24
Norske Stein Endresen, forklædt som Andreas Helgstrand på en mere end bare velspringende Cabachon, tog sejren i aftenens S-klasse under gallashowet.   Den blot 8-årige Casall-søn Cabachon fra hingstestationen Katrinelund ved Ib Kirk, bliver ikke uden grund kaldt en af de mest lovende unge springheste i Skandinavien. I overlegen stil sprang Cabachon (Holst. e. Casall/Concerto II) en fejlfri hovedrunde og en lynhurtig omspringning, hvor den norske landsholdsrytter satte fuldt tempo på.   Stein Endresen og Cabachon Foto: JP-Photo.dk   Torben Frandsen og hingsten Carmargue (Holst. e. Cassini II/Cantus) fra hingstestationen Stald Cajus, er endnu et ungt bekendtskab og dermed var aftenens S-klasse en debut for ekvipagen. Samspillet var top og Carmargue sprang fejlfrit med masser af luft til springene.   Rikke Haastrup Pedersen og Luganer (Hann. e. Landclassic/Ramiro's Son II) leverede som sædvanlig en rutineret og hurtig omspringning uden nogensinde at være i nærheden af bommene. Desværre rakte tiden kun til en 3. plads.   Christian Schou fremviste omspringningens eneste danskavlede hingst, den charmerende Lertevang's Coleir (DV e. Carano/Linaro opdrætter Peter Jensen Hansen). Den lille hingst overrasker år for år ved at vise, at han trods sin størrelse har mere kapacitet at gøre med end man troede. 3 år i træk har hingsten repræsenteret Dansk Varmblod ved VM for ungheste på Zangersheide, alle tre år med en finaleplads til følge! Hans 8. leveår blev året hvor han debuterede i S-klasser og det med fantastiske præstationer. Allerede i februar deltog hingsten under Christian Schou ved det femstjernede World Cup stævne i Göteborg, hvor han placerede sig i en 1,45m klasse og ved hingstekåringen i Herning har han leveret den ene pragtpræstation efter den anden. I fredagens gallashow placerede han sig som nummer 2 i MA-klassen og i denne aftens S-klasse leverede han en fejlfri hovedrunde, hvor hvert spring emmede af overskud og forsigtighed. I omspringningen satsede Christian hårdt på en hurtig runde, men desværre indløb der et nedslag som rytteren med sikkerhed tager på sine skuldre.   Christian Schou og Lertevang's Coleir, her i en springklasse uden udklædning. Foto: JP-Photo.dk