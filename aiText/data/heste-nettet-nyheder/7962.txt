En oplevelse rigere venter på derbydagen
2011-08-16T10:00:01
Hobbykuskenes møde i V5-finalen torsdag aften på Nykøbing Falster Travbane er samtidig sidste chance for at kvalificere sig til finalen i Amatør Elite Cup. Kasper Nielsen mener selv at have en god chance for videre avancement bag Call Me Flying.  Finalen i Amatør Elite Cup, som allerede har fundet sine ni første deltagere efter indledende afdelinger i Aalborg, Aarhus og på Lunden, afvikles på derbydagen søndag 28. august. Og torsdagens indledende afdeling på NFT er uden sidestykke det løb, som har samlet aftenens største felt med hele 12 ekvipager og samtidig sidste chance for en række engagerede hobbykuske at nå finalen. En af de kuske, som meget gerne vil have oplevelsen med og køre væddeløb på en derbydag, er 31-årige Kasper Nielsen. Han skal forsøge at nå finalen med sin og Linette Olsens Call Me Flying (Malabar Man). »Det vil klart være kæmpestort og det største hidtil i min karriere, hvis det skulle lykkes at komme med i finalen. Det har jeg aldrig prøvet før. Og et sådant løb gør jo, at man lige forsøger at være lidt mere skarp i sine forberedelser, når der ude i det fjerne venter en gulerod som en start på en derbydag«, indleder Kasper Nielsen. Fra monté til sulky Den primære træning for Call Me Flying er galoptræning kombineret med en ugentlig gang intervaltræning for vogn, og det trives den amerikanskfødte hoppe godt med i hænderne på medejer Linette Olsen. »Jeg tror, at Call Me Flying har en rigtig god chance på torsdag. Hun har trænet helt fantastisk, og de galopper, som hun har haft, samtidig med at hun har været spillet som favorit et par gange, har været uforskyldt. På Fyn blev hun regulært redet ned, mens hun på Falster ikke magtede omstarten og blev for gal i gyldig start. Jeg synes, at formen trods de manglende sejre er på top. Det virker som om, at hendes vilje har ændret sig til det bedre, efter at træningen er blevet lagt om«, siger han videre. »Hun har sikkert kun gavn af en sulkystart, da hun ikke skal have det hele alt for stereotypt«, lyder meldingen. Tidligere jockey Kasper Nielsen er tidligere jockey og har blandt andet været ansat på Stutteri Fønix i Væggerløse under træner René Kjær, men har nu lagt en fuldtidsbeskæftigelse med travet på hylden. I hvert fald indtil videre. »Jeg arbejder i dag på et bosted for psykisk syge og udviklingshæmmede unge. Det er et job, som fungerer godt med lange vagter, og det giver masser af fritid til hestene. Men når solen skinner, og det går godt med hestene, så kribler det lidt i retning af, at det gerne måtte være mere end bare ens hobby. Men med den regnfulde sommer, som vi har haft i år, så gør det knap så meget«, indrømmer han. Kasper Nielsen har ikke gjort sig de store overvejelser endnu om det taktiske oplæg til torsdagens kvalifikationsløb. For som han siger, så kan alt jo nærmest ske i et amatørløb »Men jeg tror, at det for vores del bliver afventende, men jeg kører dog med fra start for at få en så god position i det store felt som muligt. Jeg er sikker på, at der bliver fuld fart på undervejs, men det bliver ikke med mig i hovedrollen. Som Call Me Flying er gående lige nu, så bliver jeg faktisk skuffet, hvis hun ikke er blandt de tre«, slutter han.