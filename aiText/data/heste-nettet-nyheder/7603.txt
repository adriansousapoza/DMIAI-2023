Centreret Ridning - ridning med rytterfokus
2011-04-09T21:11:44
Et spændende kombineret 4 dags open-/update-kursus i Centreret Ridning afholdes på Thommysminde Hestecenter ved Jelling i maj. Underviseren er ingen ringere end den mest erfarne instruktør i Europa, seniorinstruktør Lotta Månsson-Söderström fra Sverige. Lotta har taget alle sine eksaminer hos den nu afdøde Sally Swift, der er grundlagde Centreret Ridning i USA. Centreret Ridning er en pædagogisk undervisningsform, der har fokus på hvordan hver enkelt elev lærer bedst, om det er ved at høre, se eller mærke. I ridningen fokuserer Centreret Ridning på at rytteren skal ride ud fra sit balancepunkt, så rytteren er i ligevægt, og hesten derved kan bevæge sig ubesværet og afspændt. Med ca. 600.000 heste i Danmark, og en beskæftigelse på ca. 20.000 mennesker indenfor den danske hestebranche, ser arrangøren Tabita Cramers gode muligheder for at Centreret Ridning kan have sin berettigelse i den danske hesteverden. "Vi har efterhånden mange forskellige undervisningsretninger i den danske hesteverden, især de senere år er nye begreber som horsemanship, naturlig hestetræning og andet vundet ind. Disse er alle sammen rigtig gode for både hest og rytter, men tager med fuld berettigelse udgangspunkt i hesten. Centreret Ridning er noget helt andet, her sætter vi udgangspunktet i rytteren, og kigger mindre på hesten, som sådan. I stedet koncentrerer vi os om at dygtiggøre rytteren, ud fra filosofien at hesten kun kan bevæge sig så godt som den rytter der rider den - altså at hvis vi vil have mere kvalitet, og bedre bevægelse i hesten, starter vi med at øve rytteren i at blive dygtigere", siger Tabita Cramers. "Det er en anderledes undervisningsform end så meget andet, da vi har rigtig mange øvelser med rytteren, som ikke kun kan øves når hesten er indblandet. Altså øvelser i at træne sig selv og blive mere smidig, få en bedre takt i kroppen, eller træne sin "svage side" eks. venstre arm, så vi bliver lige gode til højre og venstre side, som vi også forlanger det af vores heste", fortæller Tabita Cramers, og fortsætter: "Det, sammen med at vi tager udgangspunkt i dagligdagssituationer, lige fra hvordan vi tager mælken ud af køleskabet og hvilken hånd vi åbner vandhanen med, til hvilket ben vi bruger når vi skal sætte af, hvordan vi rejser os fra en stol og meget mere, gør det til en meget levende og spændende undervisning, som man også kan træne uden sin hest. Altså opnår man hurtigt positive forbedringer, for både sig selv og sin hest". Tabita Cramers fortæller at denne undervisningsform og -fokus, gør det muligt at deltage uanset om man er konkurrencerytter på højt plan, eller hyggerytter - bare man ønsker at lære mere om at ride uden spænding for at optimere hestens bevægelser og udførelse af øvelser. Kurset er åbent for alle interesserede, om man ønsker at fordybe sig i sin opstilling, blive en bedre rytter for sin hest eller ønsker at uddanne sig til instruktør i Centreret Ridning. Har kurset interesse kan Tabita Cramers kontaktes gennem hjemmesiden www.denheleekvipage.dk Centreret Ridning er nu en verdensomspændende organisation, hvor det er muligt at uddanne sig til instruktør, og på den måde være med til at bidrage med flere gode ridemuligheder rundt omkring i klubberne, og dermed også udviklingen af de unge mennesker. Deltagelse i kurset, giver bagefter mulighed for at kunne tilmelde sig instruktørkurserne der afholdes løbende i vores nabolande. Mere info om instruktørkurser finder man på den officielle hjemmeside: www.centeredriding.org Arrangør Tabita Cramers, håber folk vil benytte sig af muligheden for at kunne kvalificere sig til instruktøruddannelsen, så der kommer flere instruktører i Centreret Ridning i Danmark, og afslutter: "Der er brug for flere undervisere der uafhængig af ridedisciplin og niveau, kan hjælpe ryttere specifik med at forbedre deres opstilling, ubesværet kunne følge hestens bevægelser og ride med hesten."