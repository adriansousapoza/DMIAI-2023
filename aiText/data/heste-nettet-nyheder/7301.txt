Brug pisken korrekt - og skån hesten   Equipage
2011-01-08T05:00:02
Pisken er faktisk et nyttigt værktøj for den kyndige rytter. Den kan understøtte rytterens schenkel og give præcise signaler til hesten. For at dette fungerer, er piskens elasticitet og følelesen i hånden altafgørende. Og så selvfølgelig rytterens evner. Læs, hvad du skal være opnærksom på, inden du tager en pisk i hånden, når du skal ride. En lille hjælp med stor virkning. Sådan skal den ideelle ridepisk fungere. En lille bevægelse fra håndleddet skal være tilstrækkelig til, at pisken bevæger sig. På den måde er pisken en effektiv hjælp for både hest og rytter. - Pisken skal fungere som en tydeliggørelse - en understregning, om man vil, af rytterens hjælpere. Det er altså på ingen måde et afstraffelsesmiddel, selvom det indimellem desværre bliver misbrugt. Men brugt rigtigt kan pisken faktisk fungere som en ret blid formidler af rytterens signaler, siger klassisk dressurtræner Axel Schmidt. For at pisken skal være et nænsomt hjælperedskab, er udformningen afgørende. Piskens elasticitet er en af de vigtigste egenskaber, der adskiller gode og dårlige dressurpiske. Dertil kommer piskens længde, tykkelse og vægt. Vælg den rette pisk Der er stor forskel på, om du rider dressur, spring, arbejder fra jorden eller måske kører hestevogn. Der findes piske til alle formål, og det er vigtigt at finde den rette. Den forkerte pisk kan nemlig få uheldig indflydelse på ridningen. - Hvis du eksempelvis har en lille hånd, skal du undgå kraftige piskeskafter, da der ellers simpelthen ikke er plads til både pisk og tøjler. Og er du ny rytter - eller måske en lille rytter - kan det ikke nytte at have en alt for lang eller tung pisk, da det vil give problemer med balancen, og pisken vil ikke kunne fungere optimalt, forklarer Rudi Maisack fra Fleck, der producerer piske. Det kan være svært at lære at ride med pisk. I begyndelsen har mange problemer med at holde pisken, så den ligger afbalanceret i hånden og ikke forstyrrer tøjleføringen - eller omvendt. Læs mere om pisken, og hvordan den bruges korrekt, på www.ridemagasinet.dk.