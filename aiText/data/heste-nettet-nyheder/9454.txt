Grønskolling vil lære af de professionelle 
2012-10-11T19:55:21
Som datter af en travtræner har det kun været et spørgsmål om tid, inden Michelle Mønster fra Skive tog springet og selv satte sig i sulkyen. Men hun starter på toppen og mod landets allerbedste. Hvis man vil blive til noget her i verden, er det en god idé at tage ved lære af de bedste. Det gør 18-årige Michelle Mønster på søndag, når hun på Jydsk Væddeløbsbane i Aarhus for blot anden gang sætter sig i en sulky for at køre et travløb. Men travtræner Knud Mønsters datter får sin sag for, da hun skal køre løb mod ikke bare landets bedste professionelle kuske, men også i sportens højeste klasse. »Michelle er faktisk rimelig rutineret som kusk, da hun gennem flere år har trænet sammen med mig. Hun har bare ikke kørt i rigtige løb. Jeg ser på det sådan, at det er mere farligt at køre løb mod kuske, som udelukkende har det som hobby. I den type løb opstår ofte farlige situationer,« mener Knud Mønster, der faktisk er ganske tryg ved, at Michelle skal ud mod rene professionelle, som ved, hvad de har med at gøre. »Det gør det meget lettere for Michelle at agere, men hun skal nok ikke forvente, at man tager specielt meget hensyn til hende. Jeg er stensikker på, at hun vil lære en masse af løbet på søndag,« siger Knud Mønster, som selv afviser at få dårlige nerver over datters debut i den ypperste klasse. »Jeg har min egen chance at forvalte i løbet, men jeg vil nok kigge lidt efter hende, men ellers er hun på egen hånd og skal køre sit eget løb,« siger han. Michelle Mønster kører sin egen hest Thunderbolt, der blandt andre skal møde to af landets for tiden bedste travheste, O'Grady og Local Conch.Af Hestesportens Medier  Michelle Mønster i rødt har masser af rutine fra ridetravløb, men på søndag samler hun erfaring i en sulky. Foto: TR Foto.