Edward Gal navngiver Totilas føl
2011-04-04T16:44:40
Heste-Nettet bragte sidste år historien om en af de hopper, der var udvalgt til at få et føl efter Moorlands Totilas. Det var oldenburger hoppen Mrs Rouse e. Rubinstein/Donnerhall ejet af Mitzi Stillebroer der bor i Essex i England. Vi kan nu, efter at have modtaget en beretning fra Mitzi Stillebroer, fortælle at Mrs Rouse den 31. marts folede, det første føl efter Moorlands Totilas født i England. Føllet blev et sort hingsteføl og Mitzi fortæller til Heste-Nettet, at han udviser gode gangarter og særlig bemærkelsesvis en powerfuld galop. Mitzi og hendes partner var lidt i tvivl om navnet, og så var det jo meget nærliggende at spørge Edward Gal og Nicole Werner til råds. De valgte navnet "Te Amo", som er en af Edward Gals favorit sange med Rihanna, og herved fik det sorte hingsteføl sit navn. Mitzi har allerede fået en del forespørgsler angående Te Amo, men hans fremtid er dog endnu ikke fastlagt. Mrs. Rouse skal derimod sættes ifol igen, denne gang bliver det med den unge hollandske hingst Bretton Woods.