Guld til Dufour efter gyserfinale ved DM i dressur
2016-06-22T14:54:10
Siden fredag har de bedste danske dressurryttere dystet om DM-guld og OL-udtagelse på Broholm Slot i Gudme. Søndag skulle de 15 bedste ekvipager ride den endelige kürfinale, og der var spænding til det sidste, inden unge Cathrine Dufour kunne modtage guldmedaljen. Sidste års vinder Anna Kasprzak kunne modtage sølvet, mens bronzen gik til sidste års sølvvinder Agnete Kirk Thinggaard. DM-stævnet er et vigtigt led i udtagelsen af det OL-hold, der skal repræsentere Danmark i Rio, og landstræneren er meget tilfreds med, hvad han har set på Broholm.   Vanvittigt mesterskab med verdensklasse-dressur Sjældent har der været så højt et niveau ved et DM i dressur, og sjældent har spændingen været så stor. Efter fredagens og lørdagens runder havde den kun 24-årige DM-debutant Cathrine Dufour og Atterupgaards Cassidy lagt sig i spidsen for mesterskabsdysten - kun 1,5 % fra den regerende mester Anna Kasprzak på Donnperignon.   Anna Kasprzak og Donnperignon (Pepe) havde startnummer 8 i søndagens Grand Prix Kür, og den rutinerede ekvipage skuffede ikke. Til en Phil Collins medley demonstrerede Anna og Pepe et flot og sikkert program med flot piaffe, passage og piruetter. Dommerne var ikke i tvivl om kvaliteten, og de kvitterede med 81,000 %, hvilket baragte Anna op på 235,897 point i det samlede mesterskab.   Spændingen var intakt til det sidste, da Cathrine og Cassidy skulle starte næstsidst som nr. 14. Ekvipagen demonstrerede en helt ny dramatisk kür af særdeles høj sværhedsgrad, og der blev demonstreret særdeles udtryksfuld piaff og passage, meget flotte serier og øgninger samt et meget flot skridtprogram. Niveauet var ingen i tvivl om, og da dommerne kvitterede med 83,900 %, kunne publikum og Cathrine juble over, at guldet var i hus med 240,386 point.   "Det er helt vildt fedt og totalt uventet. Jeg red küren for første gang tirsdag, så jeg var meget spændt. I den forbindelse vil jeg gerne sige tak til SFC Music for super god og hurtig service. Cassidy var lidt mere tændt end normalt, fordi vi startede i galop, men det gjorde, at piaffe og piruetter blev meget bedre. Jeg er mega heldig at have så fantastisk en hest at ride på", fortalte den glade vinder. Oveni kunne Cathrine modtage Dressurens Venners og Hestens Værns velfærdspris - læs mere her.   Selvom sidste års guldmedalje blev byttet ud med en sølvmedalje, var Anna Kasprzak på ingen måde skuffet, og tårerne fik frit spil på podiet. "Jeg vil bare gerne sige tak til hele holdet bag og til Pepe. Det er så fantastisk, at han bare bliver ved med at give alt, hvad han kan, og bliver ved med at blive bedre. Jeg er så taknemmelig", sagde hun.   Med en spændende og meget velkomponeret kür til en medley af Robbie Williams musik red bronzekandidat Agnete Kirk Thinggaard og Jojo Az et resultat på 75,200 % i hus. "Jeg er helt vildt glad, og jeg bare elsker at ride den kür. Det er en dejlig musik, der ligger godt til Jojo. I dag havde vi lidt uventet problemer med tungen, hvilket var rigtig ærgerligt, men derfor havde vi stadig en super tur inde på banen", fortalte Agnete.    OL-udtagelse på spil Under DM stod landstræner Rudolf Zeilinger på sidelinjen, hvor han holdt skarpt øje med, hvad ekvipagerne præsterede. Om under en måned (den 16. juli) skal han nemlig sætte navn på de fire ekvipager, der skal repræsentere Danmark ved OL i Rio. "Det er et meget meget højt niveau og skøn ridning, som vi har været vidne til ved dette DM. Jeg er meget tilfreds, og det tegner rigtig godt OL", sagde landstræner Rudolf Zeilinger efter mesterskabet.   Program og resultater   Kilde: DRF  Cathrine Dufour og Atterupgaards Cassidy (Arkivfoto: JP-Photo)  