Sires of the World med dramatik!   Reportage
2014-09-20T17:28:12
Sires of the World bød i dag på masser af god ridning, spænding og dramatik. Banen startede med en lodret og efter en tur rundt i hjørnet kom nr. 2 med en fast afstand på 6 galopspring, hvor nogle enkelte valgte at ride 5 i stedet ned til nr. 3. Masser af plads var der fortsat hen til nr. 4 og 5 og en tur skråt igennem stødte man på trekombinationen der stod af okser-lodret-okser. Herefter begyndte springene at komme hurtigt. Næste spring var nr. 7 og en forholdsvis kort U-vending hen til nr. 8 var nødvendig for at holde sig inden for tiden hen til nr. 8, som var en stor bred okse. Herefter var der en 90 graders vinkel hen til den brede vandgrav, hvor en del skulle vise sig at få problemer, med 6 galopspring hen til en efterfølgende okser, alt efter hvordan man kom på vandgraven. Herefter var der lidt plads til at vende rundt til spring nr. 11 og med en fast afstand ned til dobbeltspringet som bestod af to lodrette, som man kunne ride enten 5 eller 6 galopspringet. Dobbeltspringet var bygget noget tricket op med en bred vandgrav under hver lodret - se billede forneden. Klassens første rytter var belgiske Olivier Philippaerts på Zilverstar T e. Berlin/Cavalier. I total overlegen stil viste han resten af klassen, hvordan den bane skulle rides. Zilverstar viste sin super gode kapacitet hele vejen rundt på banen og Olivier fik vist sin overlegne ridestil. Det blev til en fejlfri tur inden for tiden og han kunne allerede holde sig klar til en omspringning, hvis resten af feltet også kunne mønstre nogle fejlfrie runder. Hjemmepublikum jublede over denne gode belgiske start. Som nummer to på banen var Joe Clee fra Storbritannien på Rento Chin S e. Chin Chin/Carthago og her var det lige ved og næsten med endnu en fejlfri runde! Men indspringet på det svære dobbeltspring drillede og der faldt en bom, men ellers blev der leveret endnu en god tur! Nummer 5 på banen var vores norske nabo Stein Andreasen på Calippola e. Calippo/Carolus I. En skøn hingst, med en meget springene galop. Undervejs på banen viste den også at han rent faktisk kunne springe. Stein gjorde, hvad han kunne, for at få hesten tilbage på plads hen til dobbeltspringet, men Calippolas opmærkshed var draget nedad mod vandet i stedet for selve springet. Inden da var der også faldet en anden bom undervejs, og han sluttede med 8 fejl. Tyske Christian Ahlmann var start nummer 7 på Camax L e. Clinton/Heartbreaker. Også denne hingst viste sin umådelige kapacitet og havde masser af luft til bommene hele vejen rundt. Christian viste klasseridning hele vejen rundt, men ned til dobbeltsspringet så det lidt farligt ud, da han valgte at ride derned på et galopspring mindre end de andre. Det skulle efterfølgende vise sig, at der også var andre der ville prøve det, men kun få af dem ville slippe lige så godt afsted med det, som Christian gjorde. Men hesten sprang bare super ud over det, og Christian kunne nu holde sig klar til en omspringning sammen med Olivier. Jessica Kürten fra Irland red som nummer 10 den meget velspringede VDL Zapatero. Men der faldt en ærgerlig bom på nr. 5, men på resten af banen viste hesten, at det her var bare nemt. Hun valgte at ride 6 galopspring ned til dobbeltspringet, og her lykkedes det hende at ride fejlfrit, men altså sluttede med en ærgerlig bom. Belgiske Dirk Demeersman red som nr. 11 på Castellino van de Helle e. Cassini I/Landgraf I. Her var publikum rigtigt begyndt at vågne, og man kunne mærke at de gjorde, hvad de kunne for at bære dem over forhindringerne. Men det kunne Castellino selv klare, og det blev til en rigtig flot overlegen fejlfri runde til Dirk og han kunne nu holde sig klar til omspringning. Karline De Brabander fra Belgien red på Fantomas de Muze e. Sandro boy/For Pleasure. Fantomas kan man vist godt kalde fantom, når det kommer til dens springning, for den leverede nogle helt fantastiske spring, selv da Karline fik placeret dem lidt skævt på et par springende. Hun kæmpede for at få plads til de 6 galopspring ned til dobbeltspringet, det lykkedes hende og det gav hende til slut en fejlfri runde og klar til omspringningen til belgiernes store glæde. Endnu en belgier kom med i omspringningen. Det var Pieter Kenis på den velspringende Royal Vinckenburgh of Heritage e. Burggraaf/Stuyvesant. Det er altid så hyggeligt at se på, når en rytter er rigtig glad for at være kommet godt igennem en bane. Da svenske Erika Lickhammer kom fejlfrit igennem banen, var det med armene i vejret og et kæmpe smil, som kunne ses helt fra den anden ende af tribunen. Erika red fejlfrit på den dejlige Giljandro van den Bosrand e. Orlando/Clinton. På banen kom senere endnu en nabo til den danske grænse. Det var svenske Niklas Arvidsson som red på Click And Cash efter Cash and Carry/Capitol I. Han fik redet en lidt urytmisk tur, men hesten sprang godt og de kom fejlfrit igennem banen og kunne derefter holde sig klar til en omspringning. Som om at der ikke allerede var ved at være nok belgiere i omspringningen, så skulle der komme endnu en. Det var Nick Vrins på Galisco van Paemel e. Cicero/Feinschmitt. Hesten spring rigtigt godt hele vejen, hvor den især lagde meget luft hen over vandgraven. Belgiske Nicola Philippaerts ville også med i omspringningen - det ville han på Forever D Arco Ter Linden e. Darco/Tenor, og han gjorde flot kunsten efter sin bror. Skye Higgin fra Storbritannien holdt et højt tempo hele vejen, men sørgede for at Full Monty e. For PLeasure/Chapman Rouge hele tiden var i perfekt balance. Hun var heldig på tripelbarren, da hun kommer helt i bund på denne. Til gengæld får hun rigtigt fint de 6 galopspring ned til dobbeltspringet, og kunne nu slutte sig til gruppen af ryttere, der skulle til omspringningen.  Frank Schuttert fra Holland på Epleaser van T Heike e. For Pleasure/Nabab de Reve fortjente virkelig en plads i omspringningen. Hingsten sprang så vildt på flere af springene, at selv publikum gispede. Desværre for de fejlvurderet afstanden hen til vandgraven og de lander midt i den. Rigtigt ærgerligt da det var en god tur hvor hesten sprang helt vildt blæret. Gaetan Decroix fra Belgien red i dag Quel Homme de Hus e. Quidam de Revel/Candillo. De red fejlfrit på forhindringerne efter en helt fantastisk tur, men desværre var de ikke helt indenfor tiden, og de sluttede med 1 tidsfejl og kom dermed ikke med i omspringningen Som sidste rytter i hovedrunden, lykkedes det irske Jessica Kürten at ride fejlfrit efter at have haft held i sprøjten undervejs! Vandgraven var det ved at gå galt ved, og på den sidste linje til dobbeltspringet trak hesten væk fra publikum, så de kom skævt ind i det svære dobbeltspring. Det lykkedes lige akkurat Jessica at redde den, og selvom bommene rullede i holderne, så blev de liggende! Efter 10 minutters pause blev det så tid til omspringningen. Her var det ikke mange af rytterne, som det lykkedes at ride endnu en fejlfri runde. De fleste af rytterne red efter at kunne stå øverst på podiet, men det kostede undervejs. En af de fejlfrie var Karline De Brabander. Og hold da helt ferie en tur hun havde sig! Hun red for det hele vejen. Hen til tripelbarren, som også her var en del af den sidste linje på banen, så hun en kæmpe afstand. Fantomas sprang og strakte sig så lang den var, for at komme fejlfrit hen over. Om end at det udefra ikke så ud som om, at det ville lykkes, så gjorde det! Derefter kunne hun holde den gode rytme ned til den sidste, og sluttede altså både hurtigt men også som den første fejlfri i omspringningen. Hun red i tiden 48,56 sek. Vores svenske nabo Erika Lickhammer red også en flot fejlfri runde, men det var ikke helt nok til at lægge sig i spidsen af klassen. Så en foreløbig andenplads fik hun lagt sig på, hvor hun red i tiden 50.07 sek.  Niklas Arvidsson forsøgte at sætte sig på toppen af podiet med sin lynhurtige tur på 48,22 sek. Men en enkel bom, som gled meget let ud af holderne, fjernede ham fra topplaceringen. Den næste fejlfrie rytter blev Nick Vrins. Han red i tiden 50.69 sek. Nicola Phillippaerts red også en fejlfri tur. Han var lidt heldig da han ramte lodretten efter dobbeltspringet, men den blev liggende. Nicola red i den hurtige tid 48,75 sek, hvilket skulle vise sig at række til 2. pladsen. Den aller hurtigste tid blev sat af klassen sidste rytter. Det var irske Jessica Kürten, som på trods af tvivl omkring afstanden hen til spring nr. 2, alligevel får redet rigtigt godt afsted og giver den maks gas. Desværre river hun lodretten efter dobbeltspringet som flere af de andre også gjorde. Der ud over rammer hesten det sidste spring på støtten med bagbene. Støtten bevæger sig/halvvejs væter men kommer tilbage igen - den mindsterse bom falder af, men den øverste bliver hængende! Så hun nøjes med de 4 fejl hvor hun red i tiden 47,40 sek.  Dagens dobbeltspring i Sires of the World. Det blev sprunget fra venstre mod højre. Foto: privat.   