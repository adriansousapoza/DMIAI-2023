En weekend i ”guld”-hestenes tegn
2013-07-24T10:30:02
Kært barn har mange navne, og guld-heste er da også kun ét af dem, ryttere og kuske vil bruge, når Fjordhesten Danmark afholder danske og nordiske mesterskaber i august.   Birken ved Viborg danner rammerne, når de traditionsrige danske- og nordiske mesterskaber afholdes den 2. - 4. august.   Fjordheste-entusiaster fra hele norden samles, når der konkurreres i fire discipliner, dressur, ridebanespringning, kørsel og all-round. All-round er særligt interessant ved fjordhestestævner. Denne disciplin er unik for fjordhestesporten, da den samme hest konkurrerer i både spring, dressur og kørsel. Det kræver ikke alene en hest med meget udholdenhed, men også en alsidig hest, deraf navnet all-round.   God opbakning fra ryttere og kuske I alt tager 126 ryttere og kuske med deres heste til mesterskaberne, og det er et fremmøde, som Fjordhesten Danmark er tilfreds med.   - Vi er godt tilfredse med antallet af startende ryttere og kuske, og vi er sikre på, at det bliver en fantastisk stævneweekend, siger Annette Ruhoff, medarrangør og medlem af Fjordhesten Danmarks bestyrelse.   Selvom størstedelen af de tilmeldte ryttere og kuske er fra Danmark, er der også et betydeligt antal deltagere fra både Norge og Sverige.   Birken = Fjordhest Det er ikke en tilfældighed, at det netop er Birken, der er udvalgt, som stedet for årets mesterskaber. Denne klub har og bruger nemlig stort set kun fjordheste.   - Fjordhesten er en økonomisk og meget alsidig hest, som alle kan omgås. Derfor valgte jeg for 35 år siden, at det var den race, jeg ville beskæftige mig med, siger Jens Høgh, stifter af Birken. Han garanterer desuden, at Birkens faciliteter bliver klar til stævnet. - Vi arbejder i døgndrift, til det hele er klar, siger han.   De danske og nordiske mesterskaber finder sted på Rideklubben Birken Herredsvejen 3, Skringstrup, 8832 Skals, og starter officielt med en åbningsceremoni torsdag den 1. august klokken 20.30. Stævnet afsluttes den 4. august, hvor der sidst på eftermiddagen vil være præmieoverrækkelser i de danske og nordiske mesterskaber. 