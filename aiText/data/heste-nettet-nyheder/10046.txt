Guld til de danske dressurpiger og deres Kat. II-ponyer
2013-06-28T13:22:29
 Sandra Kristoffersen (Arkivfoto: JP-Photo) Det danske dressurlandshold for Kat. II-ponyer har sikret sig en flot guldmedalje ved NM på Flyinge i Sverige. De danske piger var suveræne i opvarmningsklassen torsdag, og de fortsatte samme stil, da der var medaljer på spil i fredagens holdmesterskab. Det danske guldhold bestod af Henriette B. Hansen, Sandra Gottlieb Lyngø, Anne-Mette Lyager og Sandra Kristoffersen.   Flotte præstationer fra ponypigerne Danmarks første guldmedalje ved NM kom i hus, da de danske Kat. II-ekvipager indtog dressurbanen fredag middag i holdmesterskabet. Første danske ekvipage var Henriette B. Hansen og Charlie, som leverede et flot team-program til 71,068 %. Næste dansker var Sandra Gottlieb Lyngø på Højvangs Bondeo, og ekvipagen var i topform og leverede klassens bedste program til 73,932 %. Anne-Mette Lyager og Don Chocolo kom på banen som tredje danske ekvipage, og her blev det til et resultat på 70,556 %. Sidste dansker var Sandra Kristoffersen på Click-Clack, som fik 71,068 % for deres program.   Guld til Danmark Med samlet 216,068 point kunne de danske ponypiger række armene i vejret og modtager guldet. Sverige fik sølv med 214,958 point, mens bronzen gik til finnerne med 194,016 point. Individuelt kunne Sandra Gottlieb Lyngø og Højvangs Bondeo også juble over klassens bedste resultat. Henriette B. Hansen på Charlie og Sandra Kristoffersen på Click-Clack kunne dele placeringen som nr. 4, mens Anne-Mette Lyager og Don Chocolo blev nr. 7.   NM på Flyinge Det er et stort mesterskabsstævne, der i disse dage afvikles på Flyinge i Sverige. Både ungryttere, juniorer og ponyryttere fra hele Norden er samlet på Flyinge for at kæmpe for medaljer i både dressur og springning.   Kilde: DRF  