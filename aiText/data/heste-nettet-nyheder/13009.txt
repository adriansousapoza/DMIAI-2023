Ponyer til ECCO CUP
2017-03-15T09:11:29
Sundeved Rideklub lægger rammern til ECCO Cup'en 2017 i den kommende weekend for ponyerne. Der er gratis adgang for publikum til den populære turnering med både indledende runder lørdag og kür søndag   Ecco Cup i Sundeved I weekenden tager 25 kat. II-ekvipager og 37 kat. I-ekvipager hul på ECCO Cup 2017. Det sker ved Sundeved Rideklubs landsstævne, hvor ponyernes 1. kvalifikation af den populære turnering afvikles med de indledende runder lørdag og kür søndag. Der er gratis adgang ved stævnet, og publikum er meget velkomne til at komme til Sønderborg og opleve dansk ungdomsdressur i særklasse.   ECCO Cup - for talentudviklingens skyld Formålet med ECCO Cup er at fremme den danske elite inden for dressursporten, så ekvipagerne kan dygtiggøre sig mod internationalt niveau. ECCO Cup'en strækker sig fra kat. II-ponyer til U25 Grand Prix, hvilket skal sikre en rød tråd i de unge talenters karriere.   ECCO Cup rides årligt over tre kvalifikationsrunder og en finale. Finalestævnet er den 1. - 3. december 2017 på Middelfart Ridecenter.   Kilde: DRF      Så er der ponyer på dressurbanen i Ecco Cup i Sundeved i den kommende weekend (Arkivfoto: Jp-photo.dk)  