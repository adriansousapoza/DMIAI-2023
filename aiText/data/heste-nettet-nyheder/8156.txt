Danskavlede L'Amour sejrede i Grand Prix
2011-10-19T10:45:01
Den danskavlede succeshoppe L'Amour sejrede i den forgangne weekend under schweiziske Nadine Traber i en 1,45m tostjernet international Grand Prix-klasse. L'Amour og Nadine Traber var hurtigst af de kun to fejlfri ekvipager i omspringningen af den 1,45m store hovedklasse ved det internationale stævne i Chevenez, Schweiz. Klassen gav udover en præmiesum på 7.500 Schweiziske Franc også point til den internationale rankingliste. L'Amour (DV e. Lambrusco Ask/Cornetto/Landmeister opdr. Birgit og Michael Hansen) repræsenterede Danmark ved VM for ungheste på Zangersheide i 2007, hvor det i 5-års-klassen blev til en flot finaleplacering som nummer 20.  I år deltog, som tidligere berettet her på Heste-Nettet.dk, således L'Amours datter Årup Mølles Happiness e. Heartbeat, ligesom sin mor for Danmark ved VM for ungheste. Happiness gjorde L'Amour kunststykket efter og nåede hele vejen til finalen, hvor hun sluttede som nummer 14.  Læs nyheden om Årup Mølles Happiness i dette link. Nadine Traber og L'Amour har haft flere imponerende resultater i løbet af de seneste par år, bl.a. med flere sejre og topplaceringer i internationale Grand Prix-klasser til følge. Læs mere om Nadine Traber og hestene på hendes hjemmeside Horsejumping.ch