Ryttere testede mesterskabsbanen 
2012-06-01T08:44:29
Om en uge går det løs med DM i ridebanespringning hos Schou & Skouboe på Tågerup i Sommersted ved Kolding. Men allerede tirsdag var der aktivitet på mesterskabsbanen. Der var nemlig indbudt til åben banetræning, og op mod 50 heste fik lejlighed til at prøve banen med specielle forhindringer som vandgrav og mur.  Det var både ryttere, der skal starte en af de fire mesterskabsdiscipliner senior, U21, U18 og Children, der ville prøve banen, men også heste og ryttere, som ikke er klar til mesterskaberne, benyttede lejligheden til at prøve den store bane, som har en rigtig fin bund.  Knapt 300 heste er tilmeldt det store stævne, hvor der ud over mesterskabsklasserne er flere klasser hvor bl.a. udenlandske ryttere kan være med. Og så er der tænkt på både EM-fodbold på storskærm og stor rytterfest.  Michela F. Pedersen på Concord fra Lykkegaard Sportsrideklub ved Vejle i fin stil over muren. Hun skal starte U21-mesterskabet og var lidt spændt på, hvordan det gik, fordi hun har måttet holde pause med en forstuvet fod.  Trine K. Rasmussen skal ikke til mesterskabsstævnet, men skal ride om fynsmesterskabet næste weekend, så hun testede lige vandgraven.