Tilskud skal redde Brønderslev Rideklub
2011-11-15T10:54:29
Reglerne i den nye hestelov træder i kraft en efter en, og mange større ridecentre skal for alvor til at overveje mulighederne for ombygning af staldene. Det giver problemer, ikke mindst hos Brønderslev Rideklub, der har søgt kommunen om endnu et tilskud til opbygning af en ny stald.   Brønderslev Rideklub er som så mange andre rideklubber kommet lidt i knibe, og har svært ved at opfylde kravene om blandt andet loftshøjde og boksstørrelse, der træder i kraft 1. januar 2020. Rideklubben fik tidligere på året 1 mio. kroner af kommunen til støtte af projektet, men har nu søgt om yderligere 1,5 mio. kroner. Kommunen er gået i tænkeboks, og formand for fritids- og kulturudvalget, Eskild Sloth Andersen, udtaler til Nordjyske Medier: "Vi har ikke givet afslag, men vi har bestemt, at vi vil have den vendt i de respektive grupper, og så vil vi have et overblik over, hvad der ligger af anlægsønsker i 2012."   Det er endnu uvist hvor mange klubber der vil søge kommunen om tilskud til ombygning og nybygning af stalde, og bl.a. Dronninglund Rideklub er i øjeblikket husvilde.   I Brønderslev Rideklub har man forståelse for kommunens overvejelser, men ærgrer sig alligevel over at pengene ikke i første omgang er blevet bevilget. "Det er ærgerligt. Vi kan frygte, at nogle af vores opstaldere mister tålmodigheden og finder andre græsgange", siger Gert Storkborg, der er tovholder i styregruppen mellem rideklubben og foreningen Brønderslev ny Ridehal, til Nordjyske Medier. Han understreger, at man er glade for den ene mio. de er blevet bevilget, men siger samtidig at man ikke kan gå i gang med projektet, uden at have det andet tilskud. "Ikke med det projekt, som vi har ønsker om", uddyber han.     Kilde: Nordjyske.dk, Rideklub må vente