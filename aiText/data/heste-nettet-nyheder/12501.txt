Linnea og Thomas gjorde god figur i Helsinki
2016-10-24T15:43:26
Imens der var gang i det traditionsrige JBK - desværre for sidste gang - var Linnea Ericsson-Carey og Thomas Velin til start til World Cup stævnet i Helsinki. Her gjorde de begge rigtig god figur, og der kom flere placeringer hjem.  Fredag var de første gang på banen, hvor det i 140 cm klassen blev til en enkel tidsfejl til Thomas på Quidman Denfer og Linnea fik 4 fejl på Boomerang.  I dagens næste klasse, 145 cm, kom Linnea til at ligge som første uplacerede med Quidam's Flower, hvor det i denne klasse blev til en enkel bom og en tidsfejl til Thomas.  Derefter havde Linnea i endnu en 140 cm klasse absolut succes med Pacome Des Plains da det blev til 6. plads.  I lørdagens accumulator springning med joker (en enkel forhindring der er 160 cm høj mod restens af banens forhindringer som lå i 140-150 cm) lykkedes det Thomas på Quidman Denfer at placere sig på en 7. plads. Turen kan ses her.  To pladser længere ned blev Linnea også placeret med Pacome Des Plains.  Lørdag var der i lighed med JBK tid til den store Grand Prix. Her blev det desværre til et enkelt nedslag for Quidams Flower og Linnea.  Til gengæld blev hun med Boomerang placeret som nr. 10 i den næste 150 cm klasse. Linnea deltog også i aftenens Six Bar, hvor det desværre blev til en bom i første runde med Pacome Des Plains.  Søndag var det finaletid. Her fik Linnea i speed-finalen i 140 cm en 8. plads med Boomerang og derefter var det tid til World Cup i Helsinki! Som det altid gør sig gældende i World Cup, er der tale om et stjernespækket felt. Desværre blev det ikke til nogen topplaceringer til Thomas og Linnea, da de fik hhv. 8 og 9 fejl og endte på en 27. og 28. plads.  Vinderen af World Cuppen blev Romain Duguet med Quiorida de Treho fra Schweitz og de kunne tage hjem ed 38.000 euro. Fanske Mathieu Billot med Shiva d'Amaury blev nr. 2 og kunne tage 30.400 euro med sig og Meredith Michaels-Beerbaum blev med Comanche nr. 3 og de kunne tage 22.800 euro med sig hjem. Det er muligt at se alle resultatlisterne her. 