Heste sultet ihjel
2012-03-20T10:04:41
En 55-årig mand lod sine tre heste gå rundt på en nøgen jordmark uden adgang til foder og vand. En af hestene nåede at dø og delvist rådne væk, inden en dyrlæge blev tilkaldt. Han er nu tiltalt for at have overtrådt dyreværnslovens bestemmelser.   Mishandlingen blev opdaget i november 2009, og da politiet og dyrlæge blev tilkaldt, lå den ene hest allerede død på jorden. Den var kraftigt afmagret, delvist rådnet væk og havde antageligt været død i en uge eller mere.   En anden af hestene lå ude af stand til at rejse sig og med sårdannelser på begge sider af kroppen. Hesten var tydeligt afmagret, og knogler og ribben kunne tydeligt ses. Den blev aflivet på stedet.   Også den sidste hest på folden blev aflivet på stedet, da også den blev skønnet for afmagret.   Sagen skal for retten i denne måned, og politiet kræver, at den 55-årige bliver idømt fængselsstraf. Anklageren kræver endvidere, at manden frakendes retten til at have med dyr at gøre.   - Jeg var på det tidspunkt helt nede med en dyb depression, efter at jeg i 2001 var ude for et færdselsuheld, der gav mig en piskesmældsskade. Jeg havde ikke glemt hestene, men jeg kunne bare ikke tage mig sammen til at passe dem, selv om jeg stod og så på dem, fortæller den tiltalte til bt.dk.   - I dag er jeg da bestemt ikke stolt af den behandling, som hestene fik, men jeg håber, at dommeren til sin tid vil tage hensyn til min personlige situation på det tidspunkt, tilføjer han.   Kilde: BT.dk