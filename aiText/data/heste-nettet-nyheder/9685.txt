Annika Lykke Dalskov nomineret til årets sportsnavn
2013-01-08T19:14:07
Paradressur-rytteren Annika Lykke Dalskov (grad III) vandt to individuelle bronzemedaljer til De Paralympiske Lege i London, og derfor er hun nomineret til Årets Sportsnavn på Fyn.   PL 2012-bedrift større end 2008 I Annika Lykke Dalskovs paralympiske debut i 2008 i Hongkong vandt hun både en individuel sølv- og bronzemedalje på hesten Alfarvad April Z. I 2012 udvidede paradressur-rytteren så PL-medaljesamlingen med to gange individuel bronze. Præstationen i London var om muligt større end i Hongkong, da Annika denne gang red på den talentfulde, men blot seksårige Aros A' Fenris. Desuden havde den odenseanske rytter kun ejet og trænet den brune vallak halvandet år før PL. Annika Lykke Dalskov blev også dansk mester og dobbelt nordisk mester i 2012.   Annika har altid villet gå hele vejen Hun har altid været usædvanligt målrettet, 34-årige Annika Lykke Dalskov. Allerede som teenager meldte hun, at hun ville opnå det højeste, en dressurrytter kan deltage i: Grandprix-stævner og De Olympiske Lege. Et OL -flueben blev sat i 2008 i Kina. Med stor succes. Debutanten fra Odense nappede både en individuel sølv-og bronzemedalje. Godt nok red hun ikke de konkurrencer, som hun i sin tid havde forestillet sig. Medaljerne blev nemlig vundet ved De Paralympiske Lege i Hongkong. I 2005 blev Annika Lykke Dalskov lammet fra halsen og ned efter en cykelulykke. En rygmarvsoperation på Aarhus Kommunehospital gav håb, men ingen lovning på, at hun en dag ville rejse sig fra kørestolen. Den første store sejr kom, da hun kunne vrikke med sin lillefinger, og senere kom der liv i tæerne. Med sin enorme fightervilje og stædighed nåede Annika sit mål: Atter at kunne gå og sætte sig derop, hvor hun helst vil sidde: På ryggen af en hest. Blot et halvt år efter tog dressurrytteren individuelt guld ved Handicap VM 2007 på Alfarvad April Z. Triumfen i England har hun kaldt sin hidtil største sportslige præstation. Annika Lykke Dalskov bliver ved med at overraske. Med mindre end halvandet år til De Paralympiske Lege 2012 fik hun den fireårige Aros A' Fenris i stald. En dressurhest topper normalt omkring 12-års-alderen. Og det siger alt om rytter og hest, at Annika og den nu seksårige, brune vallak red to individuelle bronzemedaljer hjem i London. Forberedelserne blev lagt med et dansk mesterskab på Broholm og dobbelt nordisk guld i Sverige. De mange penge, som lærenemme Aros A' Fenris er købt for med sponsorhjælp, er givet godt ud. Meget skal gå galt, hvis der i fremtiden ikke er mere metal i vente. Annika kalder da også Aros A' Fenris for sit lille barn og den bedste hest, hun nogensinde har haft. Hovedmål 2013: Medaljer ved EM i Herning.   Afgørelsen falder 12. januar I alt er 10 fynske idrætsfolk nomineret til prisen Årets Sportsnavn. Prisen uddeles ved Sportslørdag-showet - festen for den fynske elitesport - i Odense Idrætshal lørdag den 12. januar. Her er der gratis adgang til showet og den store messe, hvor du kan komme helt tæt på de fynske sportsstjerner.   Kilde: Fyens Stiftstidende    (Arkivfoto: JP-Photo)    