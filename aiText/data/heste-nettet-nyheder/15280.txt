Nu starter Hest og Rytter 2023 i Herning
2023-03-07T01:01:08
Der bliver rigeligt at kigge på og opleve, når Dansk Varmblods Hingstekåring med deltagelse af store, internationale navne og messen Hest & Rytter udgør en begivenhed af dimensioner for alle hesteinteresserede 8.-12. marts i MCH Messecenter Herning. Sidste år fandt således mere end 60.000 hestefolk vej til arrangementet.      Det er efterhånden blevet en god og fasttømret tradition, som tillige er et stort tilløbsstykke. Femstjernet dressurkonkurrence, hvor verdens bedste dressurryttere, heriblandt Danmarks VM-hold, dyster på allerhøjeste niveau. Springning i verdensklasse. 350 ryttere fra 24 nationer. Kåringer af de bedste hingste, der lægger kimen til fremtidens sportsheste.   Unghestechampionat, imponerende gallashow og meget mere - Arrangementet appellerer til alle, der finder heste fascinerende. Man behøver ikke en masse forhåndsviden om heste, for der vil være masser at opleve for både store og små, amatører og professionelle, hesteejere og piger på rideskoler. Alt i alt bliver det et sandt mekka for alt, der har med heste at gøre, lyder det fra Casper Cassøe Krüth, direktør for arrangøren Dansk Varmblod.   Internationale stjerner viser højeste niveau Mange store navne vil medvirke både som ryttere og undervisere. En af verdens bedste dressurryttere, danske Cathrine Laudrup-Dufour, som vandt medaljer af guld og sølv ved VM i Herning i 2022, skal være testrytter af de talentfulde heste, der deltager i unghestechampionatet. Hun skal desuden sammen med sine VM-holdkolleger afvikle en spændende clinic med titlen: 'Uddannelse af de næste verdensmestre'. Her kan gæsterne få et interessant indblik i, hvordan de fire danske ryttere arbejder med deres heste, og hvordan man bygger et helt særligt partnerskab op med sin hest.   Også den internationale toprytter, svenske Rolf-Göran Bengtsson, som blandt andet har vundet medaljer til OL, medvirker i eventet. Han skal være testrytter på springhestene i ungheste-championatet.   Og det er uvurderligt at have så talentfulde ryttere på programmet, lyder det fra arrangøren Casper Cassøe Krüth.   - Det betyder det hele. Det er vigtigt for os, at de største navne bakker op om os. Vi vil gerne identificeres med både eliten og bredden. Det er vigtigt at have noget for alle. Til vores helt unikke arrangement finder man kåring, sport og messe side om side, og det er vigtigt for os at rumme det hele, siger han.   Nordeuropas største messe for hestefolk Sideløbende med Dansk Varmblods Hingstekåring kan man nemlig besøge messen Hest & Rytter, som fandt sted første gang i 1980, når den fylder hallerne på Vardevej 9.-12. marts.      Messen er Nordeuropas største af sin art med udstyr til såvel hesten som rytteren. I et sandt slaraffenland for hesteelskere og ridesportsinteresserede byder flere end 250 udstillere indenfor i tre haller fyldt med rideudstyr og to haller med staldinventar, trailere og foder med mere. Her er kort sagt alt, hvad hjertet kan begære, hvad enten man kommer efter en grime, en strigle, en godbid til heste, en traktor eller en hesteejendom. Og som gæst på messen har man fri entré til to af ridebanerne med spring og dressur.   Storslået gallashow fuldender oplevelsen Under overskriften 'A Sky Full of Stars' byder både fredagen og lørdagens gallashow på flere store oplevelser. Her vil blandt andre franske Marie Desodt optræde i frihedsdressur med sine veldresserede ponyer og den store Appoloosa-hest Talisman. Marie Desodt har optrådt ved mange store begivenheder i Europa, og nu er turen kommet til Dansk Varmblods Hingstekåring.   I MCH glæder man sig til igen at afvikle det store heste-event.   - Det er altid en stor fornøjelse at lægge hus til Dansk Varmblod Hingstekåring og Hest & Rytter-messen. Her mødes en god blanding af professionelle, amatører og almindelige hesteinteresserede. Og i netop det folkelige og faglige mødested opstår god stemning og en spændende platform for læring, nyorientering og gode handler, lyder det fra Anders L. Mortensen, som er projektchef i MCH.   Kilde og Pressefotos: Messecenter Herning (fotografer: Ridehesten og Tony Brøchner)