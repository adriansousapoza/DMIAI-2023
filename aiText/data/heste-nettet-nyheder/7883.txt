Lando-afkom igen forrest
2011-07-10T14:07:14
Den danskavlede OL-sølvmedaljevinder Lando sætter fortsat sit præg på den internationale sport. Ved stævnet i Falsterbo vandt Lando-datteren Ornella Mail (SF e. Lando/Alligator Fontaine) avlet af den legendariske franske avler og skribent, Bernard Le Curtois, gårsdagens Derby-klasse som eneste ekvipage med to fejlfrie runder. Ornella Mail blev redet til sejr af franske Patrice Delaveau. Landos afkom har i de senere år ved flere lejligheder gjort opmærksomme på sig selv verden over, blandt andet vandt sønnen Oscar des Fontaines (SF e. Lando/Mr. Blue) den prestigefyldte hingsteklasse på Zangersheide, Sires of the World ved stævnet i 2010. Læs Heste-Nettet.dk's nyhed om dette her! Irske Shane Breen og Mullaghdrin Gold Rain (Ish. e. Golden Cliff) var udover Patrice Delaveau og Ornella Mail, de eneste der kunne holde sig fejlfri i hovedspringningen, men måtte opgive i omspringningen. Dermed var andenpladsen og 14.000 Euro i hus.  På hjemmebane kunne svenske Erika Lickhammer og den svenskavlede hingst Hip Hop skabe en mindre sensation og indtage derbyets 3. plads med et enkelt nedslag men en hurtig tid i hovedrunden.