Ingen brugbar hjælp til havareret vogntøj med hest   Kronik
2012-07-20T21:29:53
Kronik: Ved du hvilken vejhjælp du kan få, hvis du havarerer med din bil der er koblet med trailer hest?   Jeg har lyst til at dele en oplevelse med jer, som jeg havde en fredag eftermiddag, da jeg skulle hjem efter en fantastisk dejlig uge på træningslejr i Midtjylland.  Jeg læsser min hest ved 14.30-tiden, kører derudad med retning mod min bopæl på Sydsjælland. Første gang jeg har brug for at bremse bilen lidt op ved en rundkørsel, sker der til min store skræk INGENTING! - Bilens bremser var pludselig væk. Jeg fik sænket farten lidt mere ved træk i håndbremsen og manøvreret bil, trailer og hest helskindet igennem en "farlig" situation. Straks hvor jeg kan køre bil og trailer med hest i ind til siden, gør jeg naturligvis det. Efter at have kommet mig over det første chok, begynder jeg at vurdere den situation jeg nu står i.   Med stor optimisme ringer jeg efter hjælp, og føler mig rigtig godt dækket ind, da jeg ved, at vi har to forskellige former for autohjælp og vejhjælp. Første mand jeg taler med ved autohjælpen er enig med mig i, at jeg ikke kan forsætte min kørsel til Sjælland i en bil der ikke kan bremse og med en trailer bagefter, hvori der står en hest. Så langt, så godt. Han skriver sagen og rekvirerer hjemtransport. Men så begynder problemerne og dilemmaerne at stille sig i kø!  Klokken er nu blevet 15.23 (fredag eftermiddag) og han vil lige finde ud af at sende en vogn, der også kan køre med en trailer. Han adviserer mig om, at det muligt, at der vil blive tale om hjemtransport via vognmandsruten på færgen fra Århus til Kalundborg. Fin, fin - tænker jeg, bare jeg kommer hjem, hvorefter han vil undersøge sagen nærmere. Knap 15 minutter senere ringer han tilbage til mig og fortæller, at afdelingen/stationen i Silkeborg har en bil, der kan hente os og køre mig, min bil med påhægtet trailer hvori der står en hest, ombord på færgen med afgang fra Århus kl 23.00. Kalundborg afdeling/station skal overtage sagen i deres område, når jeg skulle fra færgen, og de vil ikke hjemtransportere det sammenkoblede havarerede køretøj med en hest i traileren!  Mine tanker begyndte at kredse omkring lovgivne regler om dyretransport med udsigten til at min hest skulle stå i traileren minimum 12 timer, før jeg måske var hjemme, fordi nu stod jeg virkelig med et problem! Kunne jeg selv finde nogen der kunne komme og hente min trailer med hest i Kalundborg midt om natten? Fordi NU blev det til et spørgsmål om forsikring og ansvar for hesten der stod i traileren.   Alle bolde blev kastet i luften og alle muligheder blev undersøgt, og begyndte at ringe rundt til venner og bekendte for at høre, om jeg eventuelt kunne låne privatbil med anhængertræk, sådan at jeg selv kunne køre min hest hjem. Alt imens at jeg fik kontakt til den anden vejhjælpsordning, hvor vi også har abonnement ved.  Dette gjorde ikke min situation bedre! De fortalte, at jeg/vi skulle have et udvidet vejhjælpsabonnement for at de kunne køre bil med anhænger hjem, hvilket de meget gerne ville, men uanset hvad, så ville/kunne de ikke have hesten med! Jeg overvejede, endnu engang, hele den uheldige situation som jeg stod midt i, og spurgte efter den der lånebilsordning, som jeg vidste, er inkluderet i dette abonnement. NU gik jagten ind på at fremskaffe en bil med anhængertræk, så jeg selv kunne køre min hest hjem, hvorefter min mand, som jeg havde inddraget i hele problematikken, og som sad i en bus på de tyske motorveje, blev sat til selv, af vejhjælps-damen, at ringe rundt til de forskellige afdelinger/stationer. Jeg fik besked på at der muligvis var en af deres vogne i Frederikshavn der kunne lånes, men det var ikke helt sikkert.  Der stod jeg, "Palle alene" midt på en meget befærdet jysk landevej. Begge auto-/vejhælpsordninger, ville gerne komme og hente det sammenkoblede vogntøj, men de ville ikke have hesten med! Jeg kunne jo ikke så godt læsse hesten af og bare slippe den løs midt på vejen!  Efter to timers telefonpalaveren frem og tilbage, var min frustration så stor, at jeg totalt overgav mig til tårer der piblede frem i øjnene, og dette blev min redning! Fordi en flink og hjælpsom mand stoppende og "fremtryllede" lige den hjælp jeg havde brug for. Han kendte tilfældigvis en mekaniker lidt nede af vejen, som han hentede og bragte til mig. I dyb dyb taknemmelighed skiftede han en bremseslange og hældte bremsevæske på bilen, så jeg med største sikkerhed selv kunne køre min bil, min trailer og min hest hjem til Sydsjælland.   Dette er skrevet og delt med jer, fordi jeg gerne vil gøre alle jer, der kører med egne heste i trailer opmærksom på, hvordan de forskellige vejhjælps-abonnementsterminologier egentligt opererer. Den flinke dame i det ene selskab, lovede mig, at det var en problematik hun meget gerne ville diskutere i det selskab, hvor hun sad. For JA, hvad gør man egentligt i de situationer, hvor der er brug for at flytte et havareret køretøj og hvor der er et dyr med? - Jeg fik at vide, at køretøjerne nok skulle kom hjem, men hesten måtte jeg selv betale for at få med hjem. Og det var bestemt ikke billigt!   Af Lis Marding, Næstved   Forsidebillede: Arkivfoto fra JP-Photo.dk   Har du selv en historie, du vil dele, er du velkommen til at sende den som kronik til nyheder@heste-nettet.dk. Vi kan dog ikke love, at alle kronikker bliver bragt.  