»Vi skal huske at nyde sejren«
2011-08-27T19:00:03
Et af de største travløb i Danmark er Dansk Trav Derby. Ikke alene er der rigtig mange penge på spil for de hesteejere, som har været så heldige at få kvalificeret en hest til løbet. Det er samtidig også lidt af et nåleøje at gå hele vejen fra føl og til at blive en derbyvinder. Og der er kun et løb, en chance.  Men der findes også et travderby, som kun er for hopper, og her er det, at 4-årige Peak Performance kommer ind i billedet. Hun har allerede vundet et af de store travløb herhjemme i år, Jydsk 4-årings Hoppe Grand Prix i Aarhus med 175.000 kroner i førstepræmie. »Skulle Peak Performance på lørdag vinde hoppederbyet også, så er det tæt på staldens største triumf. Staldkammeraten Neo Holmsminde har vundet treåringernes største løb herhjemme, Dansk Trav Kriterium. Det vil være stort at vinde et hoppederby. Det er jo et klassisk og traditionsbundet løb«, fortæller Kim Kabling.  Peak Performance ejes af et firkløver bestående af netop Kim Kabling fra Gentofte, men også Bjarne Frederiksen, René Sørensen, René Clausen. De fire herrer har slået deres glødende interesse for travheste sammen i en stald under pseudonymet Nordisk Vabene. Hoppen trænes af en af dansk travsports største navne, Steen Juul, der har træningskvarter i Osted ved Lejre. En derbysejr er ren bonus Hovedopgaven i denne sæson for Peak Performance var af forskellige årsager løbet i Aarhus, men skulle hun vinde hoppederbyet, så kan man være sikker på, at ejerkredsen vil føle det som om, at de er kommet i den syvende himmel. »Vi skal være meget taknemmelige over, at vi allerede har vundet et stort løb, så en ny sejr på lørdag må vi betragte som en ekstra bonus«, lyder det fra Kim Kabling. »Folk, der bare har prøvet en gang at stå i en vindercirklen, bliver jo bidt af det. Men vi prøver - så godt vi kan - at være ydmyg, når det går godt, men vi ved alle sammen, at det hurtigt kan gå den anden vej med skader og sygdom hos hestene. Så vi skal sørme huske at nyde sejrene, når vi får dem«, siger han. At stresse af og opleve Hyggen og samværet er vigtigt for de fire kammerater i Nordisk Vabene. Og hvis det praktisk ellers er muligt, så mødes de og ser deres heste løbe både i ind- og udland. »Vi er gamle kammerater og for min egen del begyndte det med travet som 16-årig. Jeg synes, at vi hele tiden bygger nye lag på vores venskaber, og så kan vi faktisk godt på trods af spændingen bruge vores travheste som en måde at stresse af på og få nogle oplevelser«, siger han.  En del af Nordisk Vabenes aktiviteter er, at man hvert år i forbindelse med travderbyweekenden på Charlottenlund Travbane mødes til den efterfølgende derbyauktion. »Det er lidt en tradition, at vi giver os selv en god aften. Ikke fordi vi har været de store købere på disse auktioner, men fordi vi hygger os. Vi har ændret lidt i vores købemønster som hesteejer. Vi hælder lige nu nok mest til at erhverve heste, som er tættere på at kunne starte frem for en hest, som kan mangle meget træning endnu«, slutter Kim Kabling.  Uanset hvordan det måtte gå Peak Performance og Steen Juul i lørdagens hoppederby, så har Nordisk Vabene og de fire kammerater lidt penge med til lørdag aftens derbyauktion. Man kan jo blive fristet.