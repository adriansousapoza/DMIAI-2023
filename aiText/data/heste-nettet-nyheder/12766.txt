Anne-Kristine Rie Truelsen vinder af DM for juniorer!   Reportage
2017-01-29T15:43:11
Kl. 14.15 blev det til dette års DM indendørs for juniorrytterne. Klassen gik i MA*, men det var en stor og teknisk svær en af slagsen. Den bestod af 12 forhindringer og i alt 15 spring. Hen mod slutningen af mesterskabet blev det for alvor spændende, og intet var sikkert for sidste rytter var kommet over målstregen.   De første 4 ryttere havde alle 8 fejl med sig ind fra kvalifikationen i fredags. Første rytter på banen var Naja Møller Madsen med rutinerede Lucky Star. Hun red en rigtig flot og flydende runde, men sidst på banen blev det alligevel til en nedrivning på hhv. spring nr. 10 og 12.   Phillippa Wildfang Linde var den næste rytter. Hun fik vist sine konkurrenter hvordan banen skulle rides, for hun red en fantastisk flot og fejlfri runde.   Endnu en rytter der fik 8 fejl i fredags var Maria Barnewitz Schou med Well Done R. På den faste afstand mellem nr. 5 og 6 valgte hun komme tilbage og tage et ekstra galopspring, men bagbene kom ikke helt med over planken, der lå på flade holdere. Undervejs faldt yderligere spring nr. 10 og 12.   Sidste rytter med 8 fejl var Caroline Schaarup-Kjær med Jean Darc. Hun fik redet flydende ned til nr. 6, men også for hende fik Jean Darc ikke bagbenene helt med - de fik snittet planken, og mere skal der ikke til for at planken falder. Med de 4 fejl sluttede hun mesterskabet med samlet 12 fejl over de to runder.   To ryttere havde redet med 5 fejl i fredags. Den ene af dem var Julie Voldgaard Hansen med Nike FC. Hun lagde ud i et lavere tempo end de foregående ryttere, men undervejs blev tempoet højere. Tiden så ikke ud til at skulle blive et problem på denne bane. Undervejs faldt der 3 bomme på hhv. 7b samt både ind- og udspring i dobbeltspringet.   Mette Mikkelsen havde også 5 fejl med sig ind på Attend Queen. Der blev redet en rigtig fin runde, men desværre faldt forkanten på spring nr. 5, og hun kunne slutte dette mesterskab med 9 fejl.   Så blev det tid til de ryttere der havde fået 4 fejl i fredags. Den første på banen af dem var Christine Thirup Christensen med Queen Lady z. Med ro og overblik fik hun i lighed med Phillippa Wildfang Linde vist hvordan banen skulle rides - med den nulrunde kunne Christine pt. lægge sig i spidsen foran Phillippa.   Sia Freck Kolby var næste med Acoraya. De fik desværre en tæt afstand ind på nr. 4, hvorefter at bommen faldt ud af holderne. Derefter kørte det rigtigt godt, men en misforståelse på det sidste spring resulterede desværre i et stop, som Sia dog kom godt ud af i det andet tilridningsforsøg. Da der også kom tidsfejl sluttede de dagens runde med 10 fejl og samlet over de 2 runder på 14 fejl.   Madelen Bennetsen var næste med M.B. Calida. De kom meget tæt på spring nr. 3, og og Calida gjorde hvad hun kunne for at springe sig fri, men det var ikke muligt for hende at strække sig ud over bagkanten, hvorfor den faldt. Et enkelt bagbensnedslag blev det også til på spring nr. 10.   Endnu en rytter med 4 fejl med sig ind var Signe Dueholm Veng Kristensen med Bugati Z. De fik redet en udmærket runde hvor to bomme faldt undervejs på hhv. den midterste i trekombinationen 7b samt spring nr. 10. Til det sidste spring skete der en misforståelse, som resulterede i et stop midt i springet. Men også her gjorde hun det så fint i andet forsøg og de kom fejlfrit over. Deres resultat blev 13 fejl og 17 i alt over de to runder.   Theodor Wildfang Just Linde red en rigtig klasserunde på Grand Cru van Paemel. De fik en meget let berøring på planken, men så let at den stadig blev hængende. De var sikkerheden selv hele vejen rundt, og det blev til en fejlfri runde og dermed samlet 4 fejl efter de to runder i mesterskabet.   Så blev det til dem med dem som ikke havde revet en bom i forgårs. Den første var Cecilie Lykke Christensen med Goodwill, som havde redet med 3 tidsfejl i forgårs. Hun red en fin tur, men på vej ind i trekombinationen fik hun redet lige roligt nok ind - det betød at hesten ikke kom langt nok og dermed ikke kunne springe videre i kombinationen. De kom fint igennem i andet forsøg, dog faldt udspringet på vejen. Sammenlagt med tidsfejl fik ekvipagen 12 fejl i dag og 15 samlet over de to runder.   Næste rytter var en, der havde redet med kun 1 fejl i fredags ud af i alt 6 ryttere der gjorde det - det var Victoria Korfitz Christensen. Hun lagde sig direkte ind i spidsen af klassen, efter at hun red en rigtig flot fejlfri runde!   Næste rytter med 1 tidsfejl var Mathilde Aborg. Desværre faldt hun stille og roligt af, da hendes hest Contina stoppede ved det midterste spring i trekombinationen. Indtil da havde hun redet så fint og fejlfrit rundt, så var var rigtigt ærgerligt så langt henne i mestersakbet!   Kamilla Ladefoged Rasmussen var endnu en rytter med 1 fejl med sig ind. I dag var dog ikke Kamillas dag, og med i alt 4 bomme undervejs på denne bane fik hun i alt 17 fejl over de to mesterskabsrunder.   Sofie Rask Thomsen var endnu en rytter med 1 tidsfejl med sin hest Vedette B M. Hun viste at hun også ville være med i medaljerne eller i hvert fald forsøge på det! Med samlet 1 tidsfejl, var det endnu ikke umuligt at det kunne række til en omspringning om medaljerne. Men endnu 10 ryttere manglede at komme igennem banen, heraf 8 med 0 fejl.   Den næstsidste med 1 fejl med vej ind på banen var Helena Skare Viller med Chincana P. Det blev til en bom på spring nr. 1 og 8, hvilket betød at hun sluttede dette mesterskab med samlet 9 fejl.   Benedikte Rie Truelsen var den sidste rytter med 1 tidsfejl. Hun red med en fantastisk ro og overblik på sin hest Cassina Z, og viste hvorfor hun er en af de bedste juniorryttere i Danmark. Med denne rigtig flotte runde blev det til en fejlfri tur. På dette tidspunkt var der 3 ryttere med 1 tidsfejl samlet over de to runder. Så blev det tid til at tage hul på de 8 ryttere der havde redet fejlfrit i fredags.   Den første var Laura Baaring Kjærgaard med Carina. Hun red også en helt igennem fantastisk runde - og man fristes til at sige at selvfølgelig var den fejlfri! Direkte ind i spidsen af mesterskabet kom hun med denne fantastiske fejlfrie runde.   Kaisa Aino Moos var med Dobbel Dream næste til at skulle prøve kræfter med finalebanen. Det kunne godt se ud som at der var nerver på her, da afstanden til spring nr. 2 desværre blev helt skæv, hvilket betød at bommen måtte falde. Det samme gjaldt ved spring nr. 6, men her takkede Dobbel Dream dog nej til at springe. Derefter så det ud som at de kom tilbage til den rytme, der sikrede dem den fejlfrie tur i fredags. Et let nedslag blev det yderligere til på indspringet til dobbeltspringet og i alt 12 fejl i dagens runde og samlet.   Anne Katrine Kolborg Johansen var næste på banen med Abildgaards Sonate. Hun ville også være med i medaljerne! Det sikrede hun sig ved at ride fejlfrit og nu var en omspringning om guldet sikret, pt. mellem Anne Katrine Kolborg Johansen og Laura Baaring Kjærgaard.   Emilie Mosegaard Christiansen var næste med Serupgårds Corona. De kom hurtigt ned til planken, og med en berøring her måtte den desværre falde. Udspringet på dobbeltspringet faldt også, og turen sluttede med i alt 8 fejl.    De to Weilsby-søstre red begge fejlfrit i fredags. Den første af de to på banen var Anne Victoria Weilsby. Desværre var det ikke helt hendes dag i dag, og efter at to bomme faldt undervejs måtte hun se sig slået til en foreløbig delt 10. plads.   Conny P med Anne-Kristine Rie Truelsen i sadlen var næste. Hun fik sat lidt nerver på undervejs, da der blev ramt flere bomme og især indspringet til dobbeltspringet blev ramt hårdere. Men heldet var 100 % med hende i dag, og hun var med i omspringning om medaljerne!   Nu blev det tid til at se om Emilie Louise Weilsby kunne gøre det bedre end sin søster med sin hest Quick Step. Hun fik publikum til at sidde helt ude på stolen, da hun kom godt tæt på spring nr. 10, men klarede frisag. Men på det aller sidste spring blev bagkanten strejfet, hvilket betød at Emilie sluttede med 4 fejl. Så var det spændende om der skulle 3 eller 4 ryttere i omspringningen. Kun 1 rytter havde mulighed for at ændre på det, og det var Cecilie Nathalie Schack Lord med Zatina. Desværre faldt der 2 bomme undervejs, hvilket betød at 3 ryttere skulle i omspringning.   Som det altid er gældende lige inden en hovedrunde, skulle banen kort ændres til omspringningen. I mellemtiden har rytterne mulighed for at gøre deres heste klar til omspringningen ude på opvarmningen. I omspringningen kommer rytterne ind i samme rækkefølge, som på den oprindelige startliste. Det betød at Laura Baaring Kjærgaard var første rytter i omspringningen med Carina. Hun red en super flot omspringning, uden dog at være i det helt høje tempo. Hun kom i mål i tiden 34,92 og med nul fejl. Tiden var måske ikke den hurtigste, men presset var helt sikkert lagt på de resterende to ryttere!   Anne Katrine Kolborg Johansen red også en rigtig god runde! Hun var lige lidt hurtigere, da hun kom fejlfrit i mål i tiden 34.29 sek. Men tiden så nu stadig ud til godt at kunne rides endnu hurtigere, og spørgsmålet var så om Anne-Kristine Rie Truelsen kunne gøre det fejlfrit. Og det kunne hun! Hele 1,06 sekund hurtigere end Anne Katrine Kolborg Johansen, og guldet var dermed Anne-Kristine Rie Truelsen efter et brag af en omspringning! I 2015 var det tvillingesøsteren Bennedikte Rie Truelsen der tog guldet indendørs for juniorer, og i år blev det så Anne-Kristines tur! Resultatlisten for dagens afdeling kan ses HER. Resultatlisten for det samlede resultat kan ses HER.    Anne-Kristine Rie Truelsen - en glad Danmarksmester! 