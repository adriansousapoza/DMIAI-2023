Det var et pragtfuldt opløb 
2012-07-21T23:42:25
HKH Prinsesse Benedikte var imponeret af de kvindelige amatørryttere, der på Klampenborg Galopbane lørdag eftermiddag red om hendes ærespræmie. Sæsonens højdepunkt for de kvindelige amatørryttere er HKH Prinsesse Benedikte Ærespræmie, hvor prinsessen hvert år overværer løbet og overrækker sin ærespræmie. I år blev løbet meget spændende. »Opløbet var pragtfuldt, og det var et fair løb med en værdig vinder. Jeg er meget imponeret over, at Emma kun har redet hesten en gang før og alligevel kan vinde med den,« sagde prinsesse Benedikte. Emma hedder Olsson til efternavn og er en 18-årig svensk rytter, som kun har redet på den svære bane i Ordrup Mose en gang før. Hun bragte sin hest Humble Star til front tidligt i løbet og blev der hele vejen. »I begyndelsen syntes jeg, at det gik for hurtigt og var bange for, at han ikke kunne holde hjem, men det gik. På vej over målstregen tænkte jeg, at bare jeg ikke triller af,« grinede skåningen Emma Olsson, der fik en smuk ramme til to billeder i ærespræmie af prinsessen. »Jeg gør mig umage hvert år med at finde en ærespræmie, som pigerne kan bruge og have glæde af senere. Rammen kan jo passende bruges til at billeder af hesten,« fortalte prinsesse Benedikte og skålede i champagne med alle 12 piger ved den efterfølgende reception.Af Hestesportens Medier  Kun 18-årige Emma Olsson vinder med Humble Star HKH Prinsesse Benedikte Ærespræmie. Foto: US Photo.  HKH Prinsesse Benedikte lykønsker Emma Olsson med sejren: Foto: US Photo.