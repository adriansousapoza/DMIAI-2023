Dansk Ride Forbund er fortsat Grønt Forbund 
2012-05-06T20:19:03
"Harmoni mellem mennesker, hest og naturen" er en kerneværdi for Dansk Ride Forbund, og derfor er det med glæde at forbundet igen i år er blevet certificeret som "Grønt Forbund" af Danmarks Idræts-Forbund (DIF). Tildelingen skete på DIF's årsmøde den 5. maj. For at få tildelt denne certificering kræves det bl.a., at et specialforbund har udarbejdet et miljøkodeks og skabt incitamenter over for klubber og idrætsudøverne til at handle miljøansvarligt.Dansk Ride Forbund og miljøet Det er en lang række tiltag hos Dansk Ride Forbund, der har været afgørende for certificeringen. Bl.a. er forbundet repræsenteret i flere af Friluftsrådets kredsudvalg. Dansk Ride Forbund rådgiver også klubberne i miljøspørgsmål - bl.a. gennem personlig rådgivning, informationer på hjemmeside og infomails og publikationer som "Huse til heste og mennesker" og "Byggeteknisk vejledning". Ligeledes arbejder Dansk Ride Forbund på at indføre en miljøcertificering som en del af forbundets certificeringsordning.TREC - den grønne disciplin I 2012 lancerede forbundet også den nye breddedisciplin TREC. TREC er en aktivitet, der har til hensigt at give forbundets klubber mulighed for organiserede aktiviteter i naturen. TREC er udfordrende for rytter og hest på en anden måde end de fleste andre discipliner og aktiviteter, som forbundet ellers tilbyder. Aktiviteten har direkte appeal til naturryttere. Hermed tænkes TREC også at kunne rekruttere nogle af de mange naturryttere, der i dag ikke er medlem af en organisation. Til træning af TREC ligger der også en form for "uddannelse" af rytterens måde at gebærde sig i naturen på en hensynsfuld måde - både med hensyn af andre brugere af naturen og sikkerhed til hest. Hermed kan forbundet på en grøn måde arbejde aktivt med dets værdi omkring dygtiggørelse af vores ryttere. Certificeringen gælder et år ad gangen og skal herefter fornys.   Kilde: Pressemeddelelse   Forsidebillede: JP-Photo.dk