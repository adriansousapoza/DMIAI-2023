Derbyhest var tæt på at dø
2011-08-26T08:45:02
Det er noget af et mirakel, at Photocopy K kommer til start i derbyet på Charlottenlund Travbane den sidste søndag i august.  »Det er stort at skulle være med i derbyet. Det er jo det, alle ønsker sig, og det, vi træner efter hver eneste dag,« siger den 32-årige Kenneth P. Hansen, der er amatørtræner. Hans hest er blandt deltagerne i årets højdepunkt på Charlottenlund Travbane, DFDS Seaways Dansk Trav Derby. Men det var tæt på, at hans fireårige Photocopy K aldrig var kommet til at løbe i det største løb af dem alle, for hesten har tidligere lidt af problemer med hjertet. Som toåring var Photocopy K en af landets bedste og vandt en kvart million kroner, men så begyndte hesten at træne dårligt og blive halt, først på det ene ben, og så på det andet ben. Til sidst blev hesten sendt på Landbohøjskolen, hvor man fandt ud af, at den led af hjerteflimmer. Det kan blandt andet medføre, at hestens hjerte ikke kan pumpe blodet ordentligt rundt i kroppen, så der kan komme friskt blod ud til f.eks. benene, og derfor blev hesten halt. For at blive kureret fik hesten medicin, der fik hjertet til at slå langsommere og langsommere, indtil det næsten gik i stå. Derefter fik den en anden medicin, som skulle få hjertet i gang igen - og helst i den rigtige rytme. »Det er ikke alle heste, det lykkes på, men heldigvis kom hans hjerte til at slå rigtigt. Derefter er det kun gået fremad med ham, men det sværeste har været at lære ham, at det ikke længere gør ondt, når han skal træne og starte i løb. Stille og roligt har vi fået ham til at glemme de dårlige oplevelser. I dag er han jordens skønneste hest, der igen er glad for at træne,« fortæller 32-årige Kenneth P. Hansen, der på gården i Fjenneslev på Sjælland har seks løbsheste, to følhopper og et føl. Købt efter en god frokost Kenneth P. Hansen har haft Photocopy K, siden hesten var ti måneder. Hvert år tager han på besøg hos opdrætter Hans Kurt Jensen i Pandrup i Nordvestjylland for at kigge på heste. »Når vi har fået en rigtig god frokost med det hele, går vi altid ud i foldene for at kigge på hestene. Det år var der 11 åringer, og den ene, som var rød med en fin hvid blis, kom lige hen til min partner og mig. Jeg sagde, at den måtte vi have, men min partner var mere skeptisk. Til sidst fik jeg ham dog overtalt, da vi fik en god pris,« husker Kenneth P. Hansen. Nu, tre år senere, skal hesten så ud i den største prøve af dem alle, men det bliver ikke med Kenneth P. Hansen i sulkyen, for han har overladt opgaven til en professionel, nemlig René Kjær. »Jeg glæder mig rigtig meget til dagen. Allermest glæder jeg mig til at se, hvordan hesten vil reagere på al virakken og de mange tilskuere. Jeg er overbevist om, at han nok skal kunne klare sig blandt de bedste, men der er så mange ting, der skal falde i hak og flaske sig i sådan et løb, så nu får vi se,« siger Kenneth P. Hansen.