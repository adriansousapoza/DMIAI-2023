Flot Gallashow gav glade gæster
2017-03-12T11:50:48
Årets Gallashow i Herning forløb flydende i Boxen, hvor showet afholdtes for anden gang. De nye omgivelser gør bestemt noget godt for showet, med fulde tribuner og fuld balkon. Stemningen var god hele vejen igennem de fire årstider der var årets tema.   Showet startede der hvor vi er lige nu, i det spirende forår, med flot violinspil af Kim Sjøgren og Villads, der spiller Vivaldis "forår". De fik fornøjelsen af at akkompagnere Årets hingst fra 2016, nemlig Blue Hors Hotline med Daniel på ryggen.    Billede: Merete Panduro   Dette blev efterfulgt af et herligt indslag af Melie Philipot med sin koldblodshest og sin miniature i fri dressur. En herlig lille sag der, selvom den er dygtig, stadig har sin egen mening om tingene.   Billede: Merete Panduro   Herefter fulgte et smukt nummer med sangfuglen Julie Berthelsen der sang "Lyse nætter", der akkompagnerede en kvadrille fra Helgstrand dressage.    Billede: Merete Panduro  Herefter fulgte den skønne sommer hvor vi fik et skønt sommerbryllup med hestevognskørsel, 8 islandske heste i fuld fart og et dansende brudepar med fart på. Også en præst kom på besøg på sin sorte islandske hingst Viktor fra Disa.    Billede: Merete Panduro   Talen til brudgommen blev leveret på morsomste vis af Uffe Holm, der ramte hovedet på sømmet når det kommer til det at gifte sig med en hestepige.   Sommeren bød også på festival og musik fra Østre Gasværk på Orange scene mens Jean March Imbert truppen fremviste deres flotte stunts fra hesteryg. Truppen har gæstet Herning før, og bragte som sædvanlig stemningen et nøk op af skalaen med deres imponerende vovestykker.    Billede: Merete Panduro   Også en stor flok badegæster fik vi besøg af, nemlig en stor gymnastiktrup der gav den gas med akrobatik, dans og god energi. Dansk sommer er naturligvis ikke en mulighed uden hav og vand, så udover badegæsterne kom der gæster fra Badehotellet med både ridende stuepiger og gamle biler.    Billede: Merete Panduro   Herefter kom endnu et showindslag, denne gang med Wolfgang Lauenburger og hans velopdragne hunde. Man må forundres over hvad man kan lære hunde, showet bød nemlig på både saltomortaler, lange stræk på bagben og fuld kontrol over otte hunde samtidig.    Billede: Merete Panduro Herefter den traditionsrige kostumespringning hvor vi fik besøg af både Pochahontas, Tigerdyr, Donald Trump der jagtede mexicanere og Bjarne Mark der for anden dag i træk vandt klassen i sit cowboyudstyr.    Billede: Merete Panduro   Også flere glade publikum blev sendt hjem med flotte præmier fra lotteriet, og en tydeligt rørt Stinna Tange modtog en pris på 25.000 for sit store arbejde i sporten og sin altid dejlige personlighed og livsglæde.   Billede: Merete Panduro   I en totalt mørklagt hal blev der tændt ild for at symbolisere efterårets ild i pejsen, og Anna Blomgren red et flot program i tusmørket sammen med masser af lyssvingende hjælpere.    Billede: Merete Panduro  Fra ild til vand kom næste nummer, der var den fantastiske Will Rogers med sin smukke og tillidsfulde hest der viste et utroligt bånd mellem hest og rytter. En tillid flere ryttere måske kunne gøre mere for at opbygge til sin hest. Med denne ekvipage får man fornemmelsen af at Will kan byde sin hest alverdens omgivelser, og den vil blot stole på ham og følge ham i blind tillid.       Billede: Merete Panduro   Vinteren blev symboliseret af Casper Cassøe´s fortolkning af juleevangeliet , fulgt af en gravid Jomfru Maria til hest, og de tre vise mænd samt hyrder der kørte kælk efter fire haflingere i fuld fart.       Billede: Merete Panduro. Til slut fik publikum endnu en chance for at få rørt lattermusklerne med Uffe Holm, der var i sit es i manegen og rampelyset.   Et år med et flot show hvor hestene var tilbage i fokus efter nogle svingende tidligere år hvor der måske har været for meget fokus på sjov og ballade og for lidt fokus på de smukke dyr vi alle er her for at se.  