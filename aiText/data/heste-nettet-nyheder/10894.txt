ISES konferencen skudt i gang
2014-08-07T15:32:22
Den årlige konference, der afholdes for den verdensomspændende videnskabelige organisation ISES, skydes nu i gang. Konferencen trækker ledende forskere til Danmark, for at drøfte stress hos heste, læring og træning.   Stor bredde ISES er en af verdens førende forskningssammenslutninger med fokus på heste, men trækker samtidig delegerede og indlægsholdere fra beslægtede områder til.   Udover forskere, der er specialiseret på hesteområdet, deltager også forskere med specialekspertise indenfor stress symptomer, indenfor på human-området, eller forskning på tværs af dyreracer. Derudover tiltrækker ISES en del delegerede fra den praktiske hesteverden.   Kombinationen, er en af ISES store styrker. Det sikrer både stor alsidighed i synsvinkler og spørgsmål, som i høj grad er med til at perspektivere diskussionerne. Da mange af de delegerede praktikere også hyppigt er rollemodeller på deres hjemmebane, er det med til at bygge bro fra teori til praksis, som forhåbentlig kan være medvirkende til, at de sunde principper der udledes af den nye forskning, kan formidles hurtigere ud til udøvere, til gavn for vore heste.   De delegerede kommer fra hele verden. Der er på konferencen repræsenteret mere end 20, nationer, fra så fjerne himmelstrøg som New Zeeland, Australien, USA, Japan, Canada og Rusland.   Samlet på en lokalitet I modsætning til tidligere år, hvor deltagerne har været indkvarteret på forskellige hoteller i nærheden af konferencen, har man i Danmark valgt at samle de delegerede på samme lokalitet, på det smukt placerede Vingsted Center, i Bredsten nær Vejle. Et tiltag som umiddelbart er taget vel imod af deltagerne, da en væsentlig del af udbyttet for deltagerne, udover det rent faglige, er den uformelle del af programmet, som giver deltagerne mulighed for at knytte nye forbindelser, udveksle ideer og erfaringer, og opdatere hinanden på deres respektive arbejder.   Udflugt til Blue Hors En mindre fortrop af de knapt 250 internationale delegerede på dette års ISES konference, havde valgt en tidlig ankomst, dagen inden selve startskuddet til konferencen. De blev belønnet med en dejlig solrig eftermiddag med udflugt til Stutteri Blue Hors.   Stutteriet bød på vanlig vis på rundvisning på stutteriet, og for flere af de udenlandske delegerede, var det imponerende at besøge et af Europas mest kendte Stutterier, som det blev tilkendegivet. Oplevelsen af at selv topkvalitets heste, tilbydes en relativ naturlig opvækst i grupper, vagte særlig undren.   Professor og Ph.D. Colleen Brady, fra Purdue University, I USA, der var med på turen med en gruppe af hendes studerende, fortæller følgende i et eksklusivt interview til Heste-Nettet: "Jeg har en gruppe på 16 studerende med til ISES konferencen. For os var det virkelig interessant, at besøge et stutteri af denne størrelse, hvilket man sjældent ser i USA, selv i Kentucky området. Det der imponerede os mest, var at man faktisk vælger at lade, selv meget kostbare ungheste, opvokse i løsdrift i grupper. Den tanke er næsten uhørt i USA, af frygt for skader - måske bortset fra visse fuldblodsfarme" udtaler professoren.   Brady fortsætter: "Det var også interessant at høre, at unghestene lukkes ud på hårdt underlag, fordi det har positiv indvirkning på deres knoglevækst. I USA, er det oftest således, at jo mere værdifulde hestene er, desto mere bliver de pakket ind i vat og bomuld. Det er meget interessant for mine studerende, at opleve denne kulturelle forskel i forhold til USA, og at der er andre måder at gribe tingene an på".   Danmark er netop en af spydspidserne når det gælder adfærdsforskning, blandt unge heste og opstaldningsformer, og er langt fremme på dette felt. Det er ikke gået ubemærket hen for de internationale besøgende.   Velkomstreception Onsdag aften bød på en uformel velkomstreception, med en kort velkomstale af adfærdsforsker og co-chair for konferencen Janne Winther Christensen. Aftenens underholdningsindslag var en karikeret sketch om, turisters mulige oplevelse ved mødet med danskernes særheder.   Efterfølgende var det tid til at mødes i baren. Her benyttede de delegerede lejligheden, til at genoptage kontakten til bekendte og knytte nye bekendtskaber.   Det faglige program Konferencens faglige del, skydes i gang torsdag morgen den 7. august og løber frem til lørdag eftermiddag den 9. august, dog med en praktisk eftermiddag fredag på Billund Rideskole, med demonstrationer af teori i praksis.      Besøg på Stutteri Blue Hors (Forsidefoto: Kasia Olczak)  