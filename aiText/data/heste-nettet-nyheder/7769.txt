Terrændag med dramatik og masser af spænding vendte op og ned på resultaterne!
2011-05-31T15:30:01
Vejrguderne var med arrangørerne da den sidste disciplin - terrænridtet - skulle afvikles i DM i military. Trods mørke og truende skyer i horisonten holdt det tørvejr lige indtil de sidste præmier var hængt på de placerede ryttere i Danmarksmesterskabet - og der var selvfølgelig masser af glade miner og store smil fremme hos alle - ikke mindst de nykårede Danmarksmestre fra Allerupgaard Rideklub! Allerupgaard lå ellers "kun" nr. 5 efter lørdagens to første discipliner, men med en række flotte terrænridt rykkede den fynske klub forbi alle konkurrenterne og sikrede sig fortjent sin første Guldmedalje ved DM for Military. Søvlmedaljerne gik til holdet fra Nørlund Rideklub, der som vinderne også var rykket mange pladser frem fra lørdagens mere beskedne placering som nr. 7. Først på 3. pladsen kom et af holdene fra lørdagens top 3: Holdet fra Holstebro Sportsrideklub, der ellers startede dagen med en solid føring i Mesterskabet endte med at vinde bronze. Som nr. 4 kom holdet fra Sportsrideklubben mens værterne, Næstved Sportsrideklub, red sig ind på en flot 5. plads. Her kan ses et TV-interview om stævnet med bl.a. Johan Iversen Yderligere info om stævnet kan findes på Næstved Sportsrideklubs hjemmeside Kilde: Pressemeddelelse