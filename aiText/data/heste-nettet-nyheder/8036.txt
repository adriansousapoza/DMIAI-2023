DRF indgår samarbejde med JU Århus
2011-09-07T19:34:42
Jordbrugets UddannelsesCenter Århus og Dansk Ride Forbund starter et nyt samarbejde, idet Dansk Ride Forbund har valgt at lægge berideruddannelses teoretiske undervisning på JU Århus.  "Vi er rigtig glade for det nye samarbejde," siger uddannelsesleder Poul Arne Jansen og tilskriver JU's dygtige personalestab æren.  "Vi har et solidt lærerteam af branchens bedste folk. Blandt andre stærke profiler har vi Søren Vallentin, som underviser beridereleverne. Han har bl.a. uddannet OL- og VM-medaljetager Andreas Helgstrand, og var i flere år også ansat af Dansk Ride Forbund," forklarer Poul Arne Jansen, men peger også på Helle Eriksen, som en vigtig brik i spillet.  "Helle var tidligere ansat i Dansk Ride Forbund og sad på Vilhelmsborg og koordinerede berideruddannelsens kurser, så det har jo været naturligt, at hun bare fortsætter med det, som hun er rigtig god til," understreger han.  Helle Eriksen har været ansat hos Dansk Ride Forbund i godt 18 år, først som sekretær for uddannelseschefen og efterfølgende som uddannelseskonsulent. Her havde hun det daglige ansvar for Dansk Ride Forbunds uddannelsesafdeling, herunder berideruddannelsen.  "Det er naturligvis en fordel for både Dansk Ride Forbund og os, at koordineringen bare kører på skinner med Helle i front," siger Poul Arne Jansen.  JU Århus står til daglig for grundforløbsuddannelsen til dyrepasser, og har derfor både velindrettede stalde med masser af plads, ridehal og baner med internationale mål samt værelser til eleverne, hvor der også er plads til berideruddannelsens elever.  Dansk Ride Forbund, som udbyder træner-/berideruddannelsen har i mange år været klar over, at elever som har taget grundforløbet til dyrepasser på JU Århus, har en rigtig god og solid basisuddannelse, også inden for hesteområdet. Det betyder, at et af adgangskravene til at kunne starte på træner-/berideruddannelsen netop er, at ansøgeren har taget grundforløb til dyrepasser. I første omgang bliver der tale om en række kursusforløb fordelt over resten af dette år, men det er muligt at aftalen mellem JU Århus og Dansk Ride Forbund forlænges.