Træning af vilde mustanger i USA
2012-04-13T10:44:06
Nyt Hesteliv inviterer til foredrag ved Mia Lykke Nielsen, der vil fortælle om sine oplevelser med vilde mustanger i USA. Mia Lykke Nielsen og hendes samarbejdspartner, Tanja Floodgård, har sammen været i USA for at dokumentere hestevenlig indfangning og træning af vilde mustanger. Foredraget afholdes torsdag d. 19. april 2012 kl. 19.00 - 21.00.   Mias baggrund Mia uddannede sig i USA for ca. 15 år siden på en ranch med mere end 300 vilde heste i ca. 3½ år. Det første år brugte hun udelukkende på at studere de vilde heste. Lære at forstå deres adfærd og sprog. Sidenhen deltog hun i indfangningen, tæmningen og tilridningerne af disse heste via natural horsemanship-metoder.   Siden hun kom hjem, har hun videreudviklet egne træningsmetoder, metoder som alle tager udgangspunkt i studier af de vilde heste.   De vilde mustanger De vilde mustanger er nu ved at blive udryddet. I 1900 tallet strejfede der ca. 2 millioner vildtlevende heste i Nordamerika. Nu er der ca. 22.000 heste tilbage. I år 2010 blev der fjernet ca. 10.000 heste og ligeså i 2011, og der er planer om at fjerne lige så mange i år.   Indfangningsmetoderne er det rene mishandling: Hestene jages ved hjælp af meget nærgående og lavtflyvende helikoptere igennem mange timer og flere hundrede kilometer igennem hårdt terræn.   En mission, et eksperiment og en dokumentarfilm Mia ønsker at kæmpe for bevarelsen af de vilde heste, fordi de er det eneste redskab vi har til ægte hesteforståelse. Blandt dem findes der ikke problemheste, ingen adfærdsvanskelige heste. Der findes kun heste, der agerer hensigtsmæssigt som heste. Hos dem ligger alle svarene og alle løsninger på alle de problemstillinger, vi kan møde i vores relation til hesten.   For at redde blot en håndfuld, drog Mia Nielsen og samarbejdspartner Tanja Floodgård den 16. september 2011 til Mims, Florida, for at dokumentere vilde hestes adfærd samt tæmme og tilride fem vilde mustanger på kun 30 dage. Ved den anledning blev der optaget materiale til en dokumentarfilm om vilde heste og metodisk træning. Ligeledes blev der taget en fotoserie, som nyt Hesteliv nu har mulighed for at fremvise.   Mere info; tid, sted, pris     Kilde: Pressemeddelelse    Arkivfoto: JP-photo