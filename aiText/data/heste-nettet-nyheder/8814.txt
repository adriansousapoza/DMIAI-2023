Vellykket hingstedag i Viborg
2012-04-17T18:11:44
 En god tradition for en stor hingstedag i det midtjyske med mange repræsentanter af hesteracer samlet på én dag er nu blevet et godt trækplaster. Mellem 3-400 lagde vejen forbi Stald Tougaard i Viborg lørdag den 14.4. og fik set fin klasse af dressur, springning, mønstring, westernridning, kørsel med 4-spand oldenborgere og 12 forskellige racer af hingste fortæller Dorte Rask Laursen, Hobro.  16 hingste spredt om i landet var med i konkurrencen om de forskellige klasser. Der blev dystet om bedste unghingst, bedste dressurhingst, bedste springhingst, og bedste hingst med visning af påhit mv. Til at dømme hingstene var berider Uffe Nitschke, Viborg og springdommer Rikke Biørn-Lorenzen, Esbjerg. Der var kamp til stregen og vinderne blev som følger:  Bedste unghingst: Barokpinto hingsten Bonte Loreno Fan Stald Barok med 7,6 i gennemsnit og 38 point ialt. Om hingsten sagde dommeren: Dejlig smidig hingst med stor gålyst. Den arbejder godt i alle 3gangarter.   Bedste dressur hingst: Dansk Varmblodshingsten Dicardo med 8,6 i gennemsnit og 43 point ialt. Om hingsten sagde dommeren: Dejlig stortgående hingst som virker meget samarbejdsvillig. Den udfører øvelserne med lethed og med stort overskud. Den virker smidig og går med stor bæring.   Bedste springhingst: Palomino hingsten Kærgårdens Ripasso med 9 i gennemsnit og 45 point i alt i løsspringning. Om hingsten sagde dommeren: Super flot hest med masser af udstråling og kapacitet.   Fjordhingsten Trollfin gjorde også særdeles god figur og blev nr. 1 i spring med rytter. Fra dommeren: Springer velovervejet med god kapacitet og luft under sig, i øvrigt god ekvipage.   Af bedste påhit blev udvalgt sportspony hingsten RM Caiser   Dagens hingst udvalgt af publikum blev DV hingsten Dicardo, der foruden titlen blev smykket med dannebrogs dækken fra Eldorado og æresbånd skænket af HingsteNet.dk.   Igen i år var der af Hestens Værn udsat mønstringsmedaljer og de to vindere blev følgende:   Islænder hingsten Styrkur fra Hafsteinstöðum med 8 i gennemsnit. Om mønstringen sagde dommeren: Får vist hingsten optimalt - God opstilling og kontrol - følger hingsten efter bogen.   Akhal Tekiner hingsten Sherhan med 7 i gennemsnit. Om mønstringen sagde dommeren: Fin opstilling og præsentation af hingsten - Lidt foran hingsten i mønstringen ellers en flot fremvisning. En enkelt hingst, Frederiksborger hingsten Aschlan Enghaven fra Tom Jacobsen, Næstved havde sørget for at tage et super afkom med på dagen efter hingsten. Det var det højest præmieret hingsteføl Gulliver nogensinde i FHF med alle karakterer givet 9. Gulliver ejes af Helle Handll i Randers.   Showopvisningerne i år bød på et flot 4 spandskørsel af oldenborgere ved Skals Sadelmager i opvisningshallen og der var fuld fart på i svingene. Mieke Derks fra Hobro lavede en spændende westernoplevelse. Derudover var der smukke sorte hingste af både frieser og PRE fra hhv. Stald Ripa, Århus og Yeguada Nobleza, Hjørring.  Der var en bedækning ved DV hingsten Lionell som kataloggevinst skænket af Linnerup- Skovgaard v/Tina Vesselbo, Tørring. Den heldige vinder af bedækningen blev Dorte Christensen, Års.    Dagens hingst og bedste dressurhingst DV hingsten Dicardo fra Thorup-Hjallerup Hingstecenter   Foto: Sipo-foto, Sæby