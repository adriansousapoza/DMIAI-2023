Hektisk forberedelse på Holtegaard til NM i kørsel
2013-07-04T22:08:33
Vendsyssel Køreforening er arrangør af Nordisk Mesterskab i Kørsel med Hest og Vogn på Holtegaard, V. Hassingvej 39, 9330 Dronninglund. Mesterskaberne løber af stablen den 10. til den 14. juli.  Hele 90 ekvipager bestående af kuske, grooms, hjælpere og ikke mindre end knap 130 heste fra Danmark, Norge, Sverige, Finland og Tyskland vil i disse dage invadere Holtegaard for at deltage i Danmarks største kørestævne.  De hektiske forberedelser med at gøre klar til de mange mennesker og heste er i fuld gang og der arbejdes næsten døgndrift for at få gjort baner, sekretariat, cafeteria og campingplads klar til gæster og publikum. Hvor de store maskiner ikke kan komme frem, er der heldigvis fantastisk god hjælp at hente fra de firbenede. De nye dressurbaner har fået jævnet kanter med hestetrukken harve. Og da der skulle graves elkabler ned på den gamle dressurbane, hvor der under mesterskabet skal være camping, var det helt naturligt at tilkalde et medlem med to stærke oldenborgerheste og en plov, som i en håndevending kunne pløje fine render til alle kabler.  Hestene kan dog ikke svinge hammer, sav og malerpensel - men det er der andre der kan. Fem flotte nye dommerhuse har set dagens lys og er ved at blive malet færdige til at huse de internationale dommere under dressurkonkurrencen.  Lørdag d. 13/7 skal kuskene ud at køre en lang rute, hvor der indgår et antal forhindringer med op til otte porte, der skal køres i rigtig rækkefølge og på tid. Vendsyssel Køreforening vil give både kuske og publikum en flot oplevelse og har de sidste mange måneder knoklet med både at udvide den eksisterende vandgrav og broforhindring samt med opbygning af nye og spektakulære forhindringer. Blandt andet er der skabt en pileforhindring, hvor kuskene skal styre rundt i en labyrint af pile- og blomsterbeplantning. Forhindringerne står nu klar og venter på den endelige blomsterudsmykning inden kuskenes ankomst. De fem største forhindringer ligger samlet og kan overskues samtidig af publikum. 3 øvrige flotte forhindringer ligger få minutters gå afstand derfra.