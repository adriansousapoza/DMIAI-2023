Commander Crowe vinder Elitloppet 
2012-05-28T11:30:01
Verdens bedst betalte sprinterløb for fireårige og ældre heste, Elitloppet, fik svensk vinder i Commander Crowe. Dermed vandt den sit andet storløb i Skandinavien i træk. Dansktrænede Classic Grand Cru leverede et topløb på tredjepladsen.  Der var lagt i kakkelovnen, da en række af verdens absolut bedste travheste sent søndag eftermiddag på Solvalla i Stockholm stillede til start i finalen af Elitloppet. Og løbet blev da også seværdigt. Den amerikanske raket Arch Madness tordnede til front, men ud på løbets sidste 900 meter overtog Commander Crowe og den belgiske topkusk Christophe Martens spidsen. Commander Crowe, der trænes i Frankrig af succesfulde Fabrice Souloy, holdt siden hele vejen hjem før netop Arch Madness og Brian Sears.Dansk tredjeplads Den danske træner Steen Juul fra Osted ved Lejre havde kvalificeret Classic Grand Cru til finalen, men den havde reelt tabt sine vinderchancer fra start gennem det dårligste startspor af alle. Hesten, som var feltets mindst spillede, leverede ikke desto mindre et topløb for den svenske kusk Björn Goop ved at besatte tredjepladsen. Classic Grand Cru ejes i Tyskland af Jürgen Hanke, som gennem mange år har været kunde hos en af dansk travsports førende træner, Steen Juul. Classic Grand Cru var tidligere på dagen kommet til finalen på mindst mulige margin via en fjerdeplads i sit kvalifikationsløb. Alene tredjepladsen var 600.000 svenske kroner værd, mens fjerdepladsen kastede 75.000 svenske kroner af sig. Commander Crowe, der for 14 dage siden vandt Norges allerstørste internationale travløb, Oslo Grand Prix, fik hele tre millioner svenske kroner for at vinde løbet i kilometertiden 1.10,4a over den amerikanske miledistance, 1.609 meter. Løbet blev overværet af næsten 30.000 entusiastiske tilskuere.Af Hestesportens Medier  Christophe Martens triumferer over sejren med Commander Crowe i Elitloppet i Stockholm, hvor der var tre millioner svenske kroner til vinderen. Foto: KM FOTO.