Interessante hingste ved dagens longering
2013-03-08T15:09:50
    Longering af de unge hingste er nu blevet en fast del af hingstekåringen - et særdeles positivt tiltag fra kåringskommissionen, idet det giver et godt indblik i hingstene smidighed og evne til at balancere og forme sig     Flere hingste gjorde et godt indtryk ved dagens longering. Blue hors Zee me Blue e. Zack/Don Schufro var med på første hold. Han er en hingst med masser af hingsteformat. Han har meget smidige bagben, hvor han kommer let af jorden med med et godt konstant afskub. Tilmed former han sig i en naturlig flot og stabil holdning. Galoppen er i god balance, hvor man på sigt kunne ønske sig lidt mere rummelighed.   Helgstrand Dressage stillede med fløjhingsten fra dette års KWPN-kårings som han har erhvervet sig en tredjedel af. Franklin som han er blevet navngivet er efter Ampere/Ferro og er en særdeles smidig og funktionel letbenet hingst med gode vinkler i knæ og has. Galoppen er let og kvik af jorden.     Helgstrand Dressage stillede også med Tørveslettens Fifty-Fifty der er en Fürstenball-søn trukket på championatsvinder og guldmedaljehoppe Tørveslettens Stamina. Den smukke store mørkskimmel er enormt gående, men virker endnu noget ranglet, ufærdig og præget af at vækst. Hans store trav savner lidt indundergriben og den enorme galop virker endnu noget ukoordineret.   Astrid Green Therkelsen stillede med en meget tiltalende hingst efter Sandro Hit sønnen Sandreo med Sam-Sam og Olympic Ferro i 2. og 3. led. Han har et herligt udtryk og bevæger sig smidigt med gode vinkler og man kan med lethed forestille sig ham under rytter.     Blue Hors Veneziano er endnu et afkom efter en af Don Schufros mange gode helsøstre. Han var allerede præmiehingst ved kåringen i Oldenburg, hvor han gjorde et særdeles godt indtryk med sin flotte type. Han fremstod også i dag højstillet og topmoderne og viste en god op-ad-bakke bevægelse med især god forbensmekanik, man kunne dog ønske sig mere vinkel i bag. Han former sig flot i konstant balance og bliver spændende at se under rytter.   Bøgegården fremviste også deres nyindkøbte Suliman de hus-søn Bøgegårdens Santigo (morfar Wesley) Han er er tiltalende ridehestemodel med en elastisk trav og en særdeles god balanceret galop.     Helgstrand Dressage fremstillede Vincent Maranello e. Zack/Future Cup. Det er en spændende storrammet hingst på 173 cm, med med en særdeles smidig, funktionel og stor mekanik i trav og en meget rummelig og balanceret galop. Han har dejligt åbne rammer og er lige til at fylde ud.  Hingstekåringen fortsætter i morgen i hal m kl 8 med hingstene løse i hallen og efterfølgende frasortering og udnævnelse af præmiehingste.   Alle hingstene kan ses eller genses på Clipmyhorse.de via abonnement