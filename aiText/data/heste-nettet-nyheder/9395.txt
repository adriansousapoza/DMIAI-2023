Susan Kjærgård nomineret til Årets Dyreven 2012
2012-09-14T11:25:44
Flere hundrede var indstillet til titlen som Årets Dyreven 2012, og nu har dommerkomiteen udvalgt de 15 finalister og her i blandt er altså Susan Kjærgård.   Susan Kjærgård driver træningscentret Blue Berry Hill, hvor hun uddanner ryttere og kommende undervisere gennem videnbaseret hestetræning. Hun arbejder til daglig for at revolutionere en ellers traditionsbunden hesteverden, så heste trænes, rides og passes på hestens præmisser - i stedet for eksempelvis at bruge træningsmidler som skarpe bid og stramme næsebånd. Dette ligegyldigt om der er tale om hyggeheste eller heste, der bruges til elitesport.   Susan Kjærgård er nomineret i kategorien Hverdagens helt, der rummer personer, der til dagligt før en stor, postiv forskel for dyr.   Også Vorbasse Marked nomineret I kategorien Myndigheden, der dækker over en myndighed eller myndighedsperson, der har gjort en markant indsats for dyrevelfærden, er Vorbasse Marked nomineret. Dyrenes Beskyttelse har ofte påpeget problemer med dyrevelfærden på markeder, og på Vorbasse Marked har man lyttet. Markedsledelsen har to år i træk bedt Dyrenes Beskyttelse gå en runde på markedet sammen med markedsdyrlægen, ledelsen har lavet fysiske forbedringer som vandposter på hestepladsen, og tilbud om køb af hø til dyrene. Derudover har markedsledelsen sørget for, at alle bekymringer og anmeldelser om markedsdyrene bliver behandlet hurtigt. Hvis en besøgende på markedet bekymrer sig for forholdet for et specifikt dyr på markedet, kan man hos markedsinformationen udfylde et skema, og sagen vil straks derefter blive undersøgt. Markedsledelsen på Vorbasse Marked tager sit ansvar for dyrenes velfærd alvorligt, skrives der som begrundelse på aaretsdyreven.dk.   Stem Der kan stemmes indtil 1. november, og kåring af vinderne vil finde sted den 20. november. Gå ind på aaretsdyreven.dk og afgiv din stemme. Forsidebillede: JP-Photo.dk