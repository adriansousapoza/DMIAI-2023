En helt utrolig søndag på Store Hestedag
2011-09-06T17:01:16
Som forventet løb vi ret tidligt tør for plakater på Heste-Nettets stand søndag. Efter at have uddelt lige omkring 3000 plakater om lørdagen, og med kun 2000 plakater tilbage søndag, måtte det jo ske. Vi havde to forskellige plakater med, og den sidste følplakat blev rullet 12.20. En time efter var alle følplakaterne væk. Klokken 14.30 var også den anden plakat væk, og de besøgende måtte altså de sidste tre og en halv time gå forgæves, hvis de ville have en plakat. Men heldigvis var der stadig både karameller og konkurrencer, så de fleste fik alligevel noget med sig. Søndagens vindere: Tika Rideudstyr havde sponseret et fint underlag, og det blev Malene Trasborg på 22, der vandt det. Det vil blive en af hendes tre fjordheste, som hun bruger til dressur, der kommer til at vise det frem på gården, hvor hun har dem alle opstaldet.  Vinderen af et kursus ved korrektridning.dk, "Redet frem til bidet eller tvunget ned til bidet", skulle også trækkes, og det blev Allan Hansen. "Så skal jeg også bare vinde traileren, så er den hjemme", grinede Allan.  Pernille Lind på 18 år vandt grime og træktov fra Tika. Hun har part på to vallakker, henholdsvis en ung DV og en OLH, som hun rider dressur på.  Der var endnu en præmie fra korrektridning.dk - kurset "Hvordan bruger vi hestens adfærd og instinkter positivt i ridningen", som blev vundet af Camilla Albertsen på 16 år fra Holbæk. Camilla har en pony, som hun bruger til dressur og spring.  Samsø Rideudstyr havde også været os behjælpelige med præmier. De sponserede strømper og ridehandsker. Heidi Bornemann fra Gedser var vinderen. Hun var allerede kørt fra Roskilde, da hun blev ringet op af HN, om at hun havde vundet. Hun vendte straks bilen og kom tilbage efter sin præmie. 