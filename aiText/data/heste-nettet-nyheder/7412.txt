Dansk debutant 2. i Grand Prix
2011-02-14T13:59:27
Ved weekendens tostjernede internationale stævne på Vilhelmsborg, arrangeret af Danish Derby Horse Shows, blev det til en utrolig flot international debut til danske Lise Lundkvist og hesten Cazall. Weekendens flotteste resultat blev uden tvivl leveret af danske Lise Lundkvist på DV-vallakken Cazall (e. Carano/Legaat/Garant opdrættet af Stald Lundby). I deres debut på internationalt niveau, blev det til en uhørt flot 2. plads i søndagens Grand Prix-klasse. Parret blev kun slået af den svenske toprytter Sofia Kroon på Rolex. De to ryttere var de eneste fejlfri i omspringningen, hvor hollandske Danny J. Schaper og Willow var hurtigst, men måtte indkassere 4 fejl for et nedslag og dermed tage til takke med 3. pladsen. Engelske George Whitaker tog sig af 4. pladsen på Carnival Path foran unge danske Isabel Jasmin Kristoffersen på Gørklintgårds Lake Placid (DV e. Lanciano/Ferro/Leandro opdrættet af Jørgen Ravn). George Whitaker vandt søndag den første afdeling af Medium Round Final på hesten Tubana foran Danny J. Schaper på Von Dutch og sin bror, Will Whitaker på Foniks som besatte hhv. 2. og 3. pladsen. Rikke Haastrup Pedersen og Casana (DV e. Carano/Calido I/Grundyman XX opdrættet af Betina Vagner) var bedste danske ekvipage i klassen med en 4. plads. Anden afdeling af Medium Round Final blev vundet af danske Jennifer Fogh Pedersen på Vos de la Loi (KWPN e. Hors la Loi II/Damiro) foran svenske Annika Gustafsson på Cool Hill foran danske Dennis Steffenauer på Caliro. I Small Round Finalen kunne danske Karina Truelsen ride sejren hjem på hoppen Quinnie Skou (DV e. Quinar/Cajus/Castro opdrættet af Bente og Karsten Skou Olesen) foran George Whitaker på Willetton og Camilla Enemark på Umani (KWPN e. French Buffet XX/Zep) på hhv. 2. og 3. pladsen. Lørdag eftermiddag blev Youngsterfinalen afviklet med hollandsk sejr til følge. Michael Greeve satte konkurrenterne til vægs på Zaretino. Andenpladsen besatte igen hollandske Danny J. Schaper på Adios, mens tredjepladsen blev dansk idet Kasper H. Hansen red den 6-årige hannoveranervallak Game (e. Go On Top/Matcho AA) lidt over et sekund hurtigere i omspringningen end tyske Christoph Lanske på Callboy. Den i DV kårede hingst Bøgegårdens Graf's Stakkato (Hann. e. Graf Top/Stakkato/Prestige Pilot) sluttede under Jesper Meyenburg på klassens 5. plads. Se alle stævnets resultater i dette link