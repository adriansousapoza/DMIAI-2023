Verden: Guld til fantastiske Farouche!
2012-08-05T16:36:12
    Det blev som forventet vidunderhoppen Woodlander Farouche e. Fürst Heinrich/Dimaggio redet Michael George Eilberg, der løb med guldet i dette års 6 års finale for England   "Hvad kan man mere ønske sig af en 6 års hest?" Udtalte talsmand for dommerholdet Dr. Dietrich Plewa. Det var da også kun grundet små uoverenstemmelser i ridtet at karakterskalaen ikke blev sprunget i dag. En lille taktfejl i den anden øgning holdt travkarakteren for en topsmidig trav, med ellers fantastiske øgninger med kæmpe skulderfrihed, "nede" på 9,8. Skridten er uovertruffen, kæmpe stor og hele tiden helt taktren - også i skridtrepricen mellem de to skridtpiruetter, der eller voldte en del problemer hos andre. Galoppen er i super balance med super op-ad-bakke form. De 3 første changementer var sikre og med stor kvalitet, men desværre blev det sidste urent, hvilket bevirkede at galopkarakteren blev holdt på 9,9! Farouche står stabilt og sikkert fortil men er lidt tør i munden. På grund af dette og de små uoverenstemmelser blev ridelighedskarateren 9,7. Karakteren for det samlede indtryk var der ikke tvivl om: et klart 10-tal! Dermed blev denne ualmindeligt smukke og talentfulde hoppe overlegen vinder med samlet 9,88.     Sølvet gik meget fortjent til Borencio e. Florencio/Lord Sinclair redet af Emmelie Scholtens for Holland. Borencio er en hest, der virkelig vil frem i verden. I trav går han i en stor naturlig og balanceret kadance med virkelig gode vinkler i både for -og bagben (9,5) Skridten er stor, klar og lader sig regulere (9). Galoppen er virkelig en kvalitetsgalop med stor rummelighed og super vinkler. Tempoet blev ind i mellem lidt stort, men kvaliteten af galoppen skinnede igennem og karakteren sluttede på 9,1. Borencio vil arbejde og kan blive lidt stærk, men Emmelie gør et super arbejde med fremvisningen og han står hele tiden flot fremme med næsen. Ridelighedskarakteren blev derfor 8,5 og det samlede indtryk 9,3 Bronzemedaljen gik til Sir Donnerhall II flot fremvist af VM-debutanten Thomas Sigtenbjerggård fra Helgstrand Dressage. Sir Donnerhall II, der jo er helbror til Sir Donnerhall I, er kvalificeret for Tyskland, men da Thomas jo er dansk startede de for Danmark. Læs mere om Thomas og Sir Donnerhall i selvstændig artikel.     Samba King redet af Jim Rasmussen var eneste danske hest i finalen. De sluttede på en fin samlet 10. plads med samlet 7,7. Det var tydeligt at trætheden begyndte at melde sig hos flere af finalehestene, hvilket også syntes lidt at være tilfældet hos Samba King. Han traver stort med imponerende forbensmekanik, men i dag blev han lidt tvær i sidebevægelser til venstre og blev vel åben i rammen. Ikke desto mindre en flot præstation af Jim at kvalificere sig til finalen på hesten, som han kun har redet i ganske kort tid.   Link til samlet resultatliste her    Woodlander Farouche (Foto:JP-foto.dk)  Borencio og Emmelie Scholtens (Foto:JP-foto.dk)      Sir Donnerhall II og Thomas Sigtenbjerggård (Foto:JP-foto.dk)    Samba King og Jim Rasmussen (Foto:JP-foto.dk)  