Dressurlandsstævne i Frederiksværk tiltrækker verdensmestre
2011-05-03T22:36:26
Hesten Hønnerups Driver, der suverænt blev verdensmester for femårs-heste ved VM i Verden, og Anne Grethe Törnblad, der er tidligere dressurverdensmester, er blandt starterne ved stjernespækket dressurstævne på Frederiksværk Ridecenter 6.-8. maj Nogle af Danmarks bedste ryttere kommer til start, når Frederiksværk Rideklub i weekenden 6.-8. maj lægger baner til det første udendørs dressurlandsstævne. Det er samtidig det første landsstævne nogensinde arrangeret af Frederiksværk Rideklub, som på denne måde markerer, at branden i 2005 er et overstået kapitel i klubbens historie. "Vi har siden 2005, hvor branden totalt ødelagde centeret og kostede 10 heste livet, arbejdet hårdt på at genopbygge klubben og har fået flotte, nye rammer at være i. Heldigvis har vi fuldt hus og stemningen er i top i klubben inden vores store stævne. Her starter flere lokale ryttere også og vi håber at se mange publikummer til et stævne med sværhedsgraden og kvaliteten i top," siger berider og centerleder Karin Nissen. Der vil være gratis adgang, når stævnet indledes fredag d. 6. maj kl. 11.00. Stævnet fortsætter til søndag hen under aften. Udover konkurrencerne vil der være mulighed for at besøge standene, hvorfra der blandt andet sælges rideudstyr, foder, biler og hestetrailere, mundblæst glas og meget mere. "Vi har puklet for at blive klar og alle sejl er sat for at få alt til at lykkes. Sponsorerne er der i stort tal, alle de frivillige har sat dagene af. Og så har vi en rekordsum på 80.000 kroner i præmier, som blandt andet har været med til at tiltrække nogle af landets mest spændende ekvipager. Aldrig tidligere har vi i Frederiksværk set dressur i så høj klasse, som vi kommer til at se ved landsstævnet. Sponsorerne er der grund til at sende en stor tak for den flotte opbakning til stævnet," siger Karin Nissen. Blandt de startende er den tidligere verdensmester Anne Grethe Törnblad på Donna Rubin og Singh. En af Danmarks mest lovende unge dressurryttere Anna Kasprzak kommer på fem-års verdensmesteren Hønnerups Driver. Hun starter ligeledes på Langkjærgaard's Donna Fetti, Select Ecco og Miami. Fra Andreas Helgsstrands stald kommer Anna Blomgren med flere heste og blandt andre spændende ekvipager er Joachim Thomsen på sin nye hest Lusingando, Michael Søgaard på blandt andet avlshingsten Hoftanz, Sidsel Johansen på Schianto, Emily Ward på Untouchable, Carina Neverman Torup på avlshingsten Kafelnikov og fra Sverige Karin Olsson på hesten Guernica. Også lokale ryttere kommer til start. Blandt andet debuterer Sofie A. Rasmussen på Uno C. til landsstævne i Prix St. Georges, mens Monnica Pfingstl samt beridereleverne Sabrina Hesselhede og Camilla Qvistgaard tager deres heste af stalden. Fra Hundested kommer også Louise Juul Andersen på sine to heste. På grund af stor sponsoropbakning er der forhøjede doteringer i flere klasser, og samlet set har sponsorerne doneret 100.000 kr. til stævnet. Blandt sponsorerne kan man bl.a. finde advokatfirmaerne Plesner og Bech Bruun, Heri Rideudstyr, EME, ECCO, NAG, SEC, Beslagsmed Christian Wilmerskov, Revisorhuset, Vågemosegård APS, Poda Hegn, samt First Horse og Hørsholm Hestepraksis. Stævnet byder på dressurklasserne MB1-3, MA1-2, Prix Sct. Georges, Svær Intermediaire, Intermediaire I-II og Grand Prix i de fantastiske omgivelser med udsigt fra dressurbanen over Arresø, og der vil være stande, VIP-arrangement, live resultatformidling under klasserne m.m. Søndag kl. 13 afholdes U25 Grand Prix, som Ecco og EME har sponseret og bestyrelsesformand Hanna Toosbuy Kasprzak overrækker præmierne i U25 ECCO afdelingen. Som afslutning på stævnet følger en Intermediare I dressur med lokal deltagelse i form af Monnica Pfingstl og Louise Juul Andersen. "Vi håber at se mange mennesker til et forrygende stævne på Frederiksværk Rideklub," slutter Karin Nissen. Kilde: Pressemeddelse