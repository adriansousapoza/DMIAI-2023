Smid sadel og hovedtøj og rid med halsring   Equipage
2011-02-07T14:12:26
På det seneste er det kommet på mode at ride med halsring. Det er en både sjov og anderledes variation til den almindelige form for ridning. At bruge halsring kræver tillid, træning og tålmodighed. Equipages træningsekspert Ute Lehmann giver her sine bedste råd til ridning med en snor om halsen i stedet for en trense. For de fleste ryttere er trensen og tøjlerne en helt almindelig del af hestens rideudstyr. Og det er et vigtigt redskab i den daglige træning. Men faktisk kan det også være en god idé at lægge det fra sig og i stedet ride med halsring. At ride hesten uden hovedtøj og tøjler kan give en utrolig oplevelse af frihed og en "wow-kan-det-her-virkeliglade- sig-gøre"-rus for rytteren. Og for hesten kan det give en fornemmelse af at kunne finde en ny balance uden at blive forstyrret af forvirrende signaler i tøjlen, siger Equipages horsemanshiptræner og forfatter til bestseller- træningsbogen "I harmoni med hesten", Ute Lehmann, der selv bruger halsringen til afveksling i den daglige træning af egne og andres heste. Når man rider med halsring, har man ingen tøjler, men kun en ring, der ligger løst rundt om hestens hals. Når man bruger den til at styre med, skal den sidde lavt på halsen. Når man skal standse, skal den sidde højere oppe, og i vendinger bliver den drejet til siden mod halsen med håndleddet. Halsringen virker ved at lægge et let tryk på hestens hals, hvor den rammer nogle akupunkturpunkter. Så selvom den ikke ligger i hestens mund, skal man alligevel være forsigtig med den. Halsringen er et supplement Principielt kan alle typer heste rides med halsring. Men der er dog visse ting, man skal tage hensyn til. Heste, som går i en god naturlig balance og er stabile, tager mindst skade af at blive redet med halsring, mens heste, som går med meget høj hals og sænket ryg, ofte er lidt stressede i forvejen og derfor har bedst af at blive redet med tøjler. At ride med halsring handler også om, at hesten skal være tryg. - Det er blevet meget moderne at 'strippe' sin hest og ride rundt kun med en snor om halsen. Mange anser det for den ultimative venlighed over for hesten, men jeg må desværre sige, at jeg har set mange eksempler på fuldstændig forvirrede heste, som farer af sted med deres rytter. Disse heste oplever sikkert ikke halsring-ridning som en stor frihed, men nærmere som en usikkerhed og dermed stressende oplevelse, fortæller Ute Lehmann. Læs resten af artiklen om ridning med halsring på www.ridemagasinet.dk. 