Blue Berry Hill får ny daglig leder
2012-07-28T09:48:23
Nyt ansigt på Blue Berry Hill Efter sommerferien byder Blue Berry Hill v/ Susan Kjærgård med stor glæde og forventning velkommen til endnu et medlem på "det blå hold". Stine Joy Langkilde vil pr. 1. september 2012 starte på BBH og fungere som en kombination mellem daglig leder og beriderelev, og den konstellation åbner op for en masse nye muligheder.   Stine Joy Langkilde Stine fylder 32 år til efteråret og har mange års erfaring med træning af heste og undervisning. Stine er uddannet instruktør indenfor centreret ridning og interesserer sig meget for rytterkroppen. Stine startede meget traditionelt med spring og dressur, men har gennem de seneste 10 år arbejdet udenfor boksen og søgt nye veje. Stine er meget optaget af helheden i arbejdet med hestene og hun fortæller om sig selv:   "Der skal være en fysisk og mental balance, både i hestene og i mig selv. Glæde, nærvær, indføling, forståelse og blødhed er nøgleord for mig i al omgang med hestene, uanset om jeg træner, lukker på fold eller er ude og sige godnat.Det er utroligt vigtigt for mig at behandle hver hest med stor individualitet og på den måde tilpasse både træningen, håndteringen og samværet til den enkelte hests behov.   Jeg har igennem årene stiftet bekendtskab med mange forskellige trænere og metoder, og mange forskellige grene af hestetræning. Jeg synes det er utroligt vigtigt at være åben og modtagelig, og på den måde få så mange redskaber som muligt i min værktøjskasse. På den måde har jeg altid et redskab der kan passe til de forskellige situationer og kan tilpasse træningen til hesten, frem for at tilpasse hesten til træningen."   Nyt samarbejde og nye muligheder På BBH glæder de sig også meget til at starte samarbejdet med Stine og samtidig byde velkommen til nye heste i stalden, fortæller Susan Kjærgård:  "Jeg har længe vidst at det var tid til at finde en, der kunne overtage en del af det praktiske arbejde med træningen af hestene, da jeg bruger meget tid på bl.a basisintruktøruddannelsen og har en masse nye projekter jeg gerne vil have sat i søen. I Stine har jeg fundet den helt perfekte person til opgaven", fortæller Susan.   Stine Joy Langkilde tiltræder som daglig leder på Blue Berry Hill Foto: Privat