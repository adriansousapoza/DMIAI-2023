EM i ridning skabte ros, job og overskud
2014-03-21T08:35:02
Visit Denmark har analyseret på, hvad Herning, Danmark og ridesporten fik ud af EM i Springning, Dressur og Paradressur. Bundlinjen siger bla. 75.000 besøgende og en samlet eventgenereret turismeomsætning på 133 mio. turist-kroner.   Stor tilfredshed Det tredobbelte europamesterskab i Springning, Dressur og Paradressur, der blev afviklet i Herning i august 2013, blev på alle måder en god oplevelse. 90 % af de 75.000 gæster, der besøgte mesterskabet, fik "i høj grad" eller "meget høj grad" indfriet deres forventninger. Det er Visit Denmark, der har lavet en analyse af, hvordan det store mesterskab blev oplevet af gæsterne, og hvilken afsmittende virkning, det havde på værtsbyen- og værtslandet. Og ifølge analysen var de mange gæster ikke kun glade. De brugte også penge, mens de var her. Helt præcis hvad der svarer til en turisme-omsætning på 133 millioner kr. og en skatteindtægt i Herning Kommune på 29 millioner kr.   Fra fodboldstadion til international ridebane "Der er ingen tvivl om, at EM i ridning var en god oplevelse for både Herning, Danmark og de mange deltagere og tilrejsende gæster. Set med Herning-briller glæder jeg mig selvfølgelig over, at vi her i byen løftede opgaven til alles tilfredshed. Blandt andet ved at forvandle byens fodboldstadion til en ridebane i europæisk topklasse og sikre, at alt det praktiske spillede. Og så glæder jeg mig selvfølgelig over, at eventen samtidig blev en sund forretning for kommunen på grund af omsætning, job, skatteindtægter og uvurderlig omtale", siger Hernings borgmester Lars Krarup.   Begejstring smitter af på klubberne I Dansk Ride Forbund er glæden over det velafviklede EM stadig stor. Det samme er glæden over den interesse, mesterskaberne har kastet på ridesporten generelt. "Vi er stolte af EM - rigtig stolte. Sportsligt blev mesterskabet en succes med fem medaljer i paradressur, topplaceringer i dressur og to danske springfinalister. Mesterskabet har for alvor markeret Danmark som eventnation, og vi har fået stor ros fra udlandet med ønske om mere international ridesport i Danmark. Det var skønt at vise, at ridesporten kunne samle Danmark med den massive TV-dækning, og det var også glædeligt at se, at EM forplantede sig hele vejen til breddeniveau med bl.a. et succesfuldt åbent hus-arrangement i vores klubber - et arrangement som vi gentager i år igen. Vi vil endnu en gang takke vores stærke samarbejdspartnere - European Herning, Sport Event Denmark og Herning Kommune. Uden jer ville det ikke have kunnet lade sig gøre", siger Ulf Helgstrand, formand for Dansk Ride Forbund.   En af de bedste events "Med 75.000 besøgende kan vi vist roligt sige, at EM i Springning, Dressur og Paradressur var en af de bedste events i Danmark i de senere år. Dette bekræftes af tilskuerne selv i Visit Denmarks analyse: Hele 84 % tilkendegiver, at de ville besøge et tilsvarende World Cup-stævne i dressur, springning eller begge i Danmark. Samme analyse opgør den samlede eventgenererede turismeomsætning til 133 mio. kr. hvoraf 87 millioner kan tilskrives udlændinge. Det er tal, som vi kun kan være tilfredse med", siger Lars Lundov, der er direktør i Sport Event Denmark, som sammen med Dansk Ride Forbund, European Herning og Herning Kommune var partner på de tre mesterskaber.   Klar igen Ud over Dansk Ride Forbund, Herning Kommune og Sport Event Denmark trak folkene fra European Herning med deres store ekspertise i at arrangere worldcup-stævner et stort læs under forberedelserne og afviklingen af EM. Og her er man klar til at gøre det igen. "Vi har altid haft en ambition om at udvikle vores arrangementer og har derfor søgt større og vanskelige udfordringer. Fra ideen om at søge og afvikle europamesterskaberne opstod, og til selve afviklingen blev gennemført i Herning, gik der tre år, som på alle måder gav os de udfordringer, som vi søgte. Det er derfor en særlig tilfredsstillelse for os, at ikke kun den praktiske og sportslige afvikling oversteg vore drømme og forventninger. At det også lykkedes at forberede og gennemføre mesterskaberne på en sådan måde, at det bidrog økonomisk positivt til alle vore samarbejdspartnere, understreger berettigelsen i at forsøge at få lignende arrangementer til Danmark i fremtiden", siger Jens Trabjerg, direktør i European Herning.   1,4 millioner kr. i overskud Herning Kommunes økonomi- og erhvervsudvalg bliver mandag 24. marts præsenteret for Visit Denmark-analysen og det endelige regnskab for det tredobbelte mesterskab. Arrangørerne - Dansk Ride Forbund, European Herning, Sport Event Denmark og Herning Kommune - havde et budget på 32 millioner kr. og på bundlinjen blev der samlet set et overskud på 1,4 millioner kr. Det betyder for Hernings vedkommende, at der ryger 82.000 kr. tilbage i kommunekassen ud af de 4 millioner kr. kommunen har investeret i mesterskabet.   Fakta Hovedkonklusionerne i Visit Denmarks analyse er:    Der var i alt 75.000 besøgende ved EM i springning og dressur. Af disse var knap 48.000 tilskuere fordelt på små 27.000 tilrejsende danske, knap 19.000 var udenlandske og godt 2.000 tilskuerbesøg fra lokale borgere. Derudover tilbragte udstillere og akkrediterede grupper som ryttere, officials, presse m.fl. i alt små 28.000 tilskuerdage i forbindelse med eventen, hvor blot en gangske lille del var lokale. Den samlede event-generede turismeomsætning var 133 mio. kr. Heraf lagde tilskuerne 83 mio. kr., mens de akkrediterede grupper godt 50 mio. kr. Af de 133 mio. kr. blev de 87 mio. kr. lagt af udenlandske besøgende.  Den eventgenerede turismeomsætning skabte en række afledte effekter i Herning Kommune. Blandt andet betød eventen, at kommunen skabte et offentligt skatteprovenu på 29 mio. kr. - heraf 3,1 mio. kr. i kommunale indkomstskatter. Skeler man til det samlede event-budget og de offentlige midler lagt i eventen peger resultaterne af de turismeøkonomiske beregninger i retning af, at eventen har været en positiv forretning som helhed for Danmark og for de offentlige kasser.  Ud over de mange gæster, der besøgte Herning, havde begivenheden også stor medieopmærksomhed. Blandt andet blev EM dækket med 25 timers direkte TV-transmission på DR og op mod 70 mio. seere internationalt.   Visit Denmarks rapport "EM i springning, dressur og para-dressur - Tilskueroplevelse og turismeøkonomiske effekter" kan læses i sin helhed på http://www.sporteventdenmark.com under analyser.   Pressemeddelelse: DRF