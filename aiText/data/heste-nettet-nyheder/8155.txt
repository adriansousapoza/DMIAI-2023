Schwizer vandt årets første World Cup kvalifikation
2011-10-18T21:05:56
Det blev Pius Schwizer og superhoppen Carlina der stod øverst på sejrsskamlen i World Cup kvalifikationen i Oslo den forgangne weekend. Med mere end et sekunds forspring krydsede Schwizer og Carlina (Holst. e. Carvallo/Landgraf I) mållinjen i omspringningen fejlfrit. Tyske Philipp Weishaupt fulgte efter på Souvenir (Hann. e. Stakkato/Lemon XX) efterfulgt af portugisiske Luciana Diniz på Winningmood (BWP e. Darco/Cassini I). For sin sejr vandt Pius Schwizer en bil af mærket Land Rover mens Weishaupt måtte tage til takke med en kontant afregning af præmiesummen på 28.000 Euro. Det var Schwizers første sejr i en World Cup kvalifikation, hvor han dog tidligere op til flere gange har kunne placere sig på 2. og 3. pladsen. I foråret var han kvalificeret til finalen i Leipzig og indtog da en delt 6. plads. Sejren i Oslo indbringer ham 20 værdifulde point i den samlede World Cup stilling. Thomas Velin var den eneste danske deltager i springklasserne ved stævnet i Oslo. På hingsten Chopin van het Moleneind (BWP e. Quick Star/Darco) sluttede han World Cup kvalifikationen med 8 fejl som nummer 31. I lørdagens Rikstoto Grand Prix sluttede Velin og Grim St. Clair (SF e. Laudanum XX/Invincible) hovedrunden med en enkelt tidsfejl og dermed uden muligheden for at deltage i omspringningen. På Godsend du Reverdy (SF e. Quidam de Revel/Grand Veneur) placerede Thomas sig på en 10. plads i en 1,40m speedklasse.