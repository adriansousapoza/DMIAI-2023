Endnu et EM til Danmark
2011-05-12T23:50:15
Europas bedste para-dressurryttere mødes på dansk grund, når europamesterskaberne i para-dressur skal afvikles sammen med EM i springning og dressur for seniorer i Herning i den 21. - 25. august 2013. Det er det internationale rideforbund FEI, der har tildelt Danmark para-mesterskabet, og hermed bliver der nu tale om et tredobbelt EM i 2013. Danmark fik tildelt mesterskaberne i springning og dressur i november 2010. Det er JBK Horse Shows, Sport Event Denmark, Herning Kommune og Dansk Ride Forbund, der står bag arbejdet med det tredobbelte EM, der bliver den største ridesportsbegivenhed i Danmark nogensinde. Together we inspire Under sloganet "Together we inspire" lykkedes det i 2010 at få EM i springning og dresssur til Danmark i 2013, og med tildelingen af EM i para-dressur ved samme event får sloganet endnu mere slagkraft. "Det er helt fantastisk, at vi nu kan slå dørene op for et tredobbelt EM i Danmark. At vi kan holde EM i para-dressur sammen med EM i springning og dressur er en perfekt milepæl for arbejdet med at integrere para-dressuren i den øvrige ridesport. At vi kan gøre det tredobbelte EM til den største begivenhed i dansk ridesports historie er kun muligt i kraft af det stærke samarbejde mellem Sport Event Denmark, JBK Horse Shows, Herning Kommune og Dansk Ride Forbund", siger Ulf Helgstrand, formand i Dansk Ride Forbund. Danmark - ridesportens centrum i 2013 Det tredobbelte mesterskabsstævne skal afvikles på området ved MCH Arena i Herning, hvor EM i para-dressur skal afvikles på et separat stadion, mens EM i springning og dressur afvikles på selve fodboldstadionet. Stadion og faciliteterne omkring gør det muligt at skabe helt unikke og banebrydende rammer for en ridesportsbegivenhed i verdensklasse. "At EM i para-dressur netop er blevet tildelt Danmark gør, at vi kommer til at stå med en mega-event i 2013. Danmark er således både vært for EM i springning og dressur og nu også for EM i para-dressur. 2013 tegner således allerede nu til at blive et spændende eventår, hvor vi også allerede nu bl.a. har EM i volleyball for herrer og VM i maratondistancen for kano og kajak på vores eventkalender," siger Lars Lundov, direktør, Sport Event Denmark. "I forvejen er EM i springning og dressur en kæmpestor sportsbegivenhed, som vi glæder os meget til at være vært for her i Herning. At den nu bliver udvidet med EM i para-dressur, og dermed bringer endnu flere gæster til byen, er selvfølgelig ekstra dejligt. For mig er det samtidig endnu et bevis på, at den internationale sportsverden har tiltro til Herning som arrangør, og vi vil selvfølgelig gøre alt, hvad vi kan for at bidrage til det perfekte tripple-EM i 2013", siger Hernings borgmester, Lars Krarup (V). Tredobbelt EM - en event i verdensklasse For at sikre de mest optimale rammer for både udøvere og publikum bliver der opført et separat stadion ved siden af MCH Arena, hvor para-dressuren skal afvikles parallelt med de øvrige discipliner. "Det er virkelig stort, at vi nu kan føje para-dressuren til EM-eventen i 2013. Det er en meget spændende opgave, der venter de næste 2½ år, og vi er klar til at sætte alle sejl til, for at løfte alle tre mesterskaber til nye højder. Vi har lagt stor fokus på at skabe de bedste rammer for udøverne, for kun under optimale forhold kan ekvipagerne yde deres ypperste", siger Jens Trabjerg, direktør i JBK Horse Shows. EM styrker dansk para-dressur "At EM i para-dressur også kommer til Danmark er meget interessant og spændende for vore ryttere, som jeg er sikker på allerede er begyndt at glæde sig. Med De Paralympiske Lege i 2012 i London og nu EM i Herning i 2013 bliver der over en lang periode sat fokus på vore bedste atleter, som vil gøre deres yderste for at præstere", siger Karl Vilhelm Nielsen, formand for Dansk Handicap Idræts-Forbund. Der forventes deltagelse af ca. 70 ekvipager fra 15 - 20 nationer ved EM i para-dressur 2013. Kilde: Pressemeddelse