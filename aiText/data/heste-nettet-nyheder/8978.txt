Det paralympiske dressurhold er udtaget
2012-06-02T13:18:39
Landstræner David Amager har i dag sat navn på de fem paradressur-ekvipager, der skal forsvare de danske farver ved De Paralympiske Lege (PL) i London. Udtagelsen fandt sted ved DM i paradressur, der afvikles på Broholm Slot i Gudme den 1. og 2. juni. PL-holdet bliver Liselotte Scharff Rosenhart, Caroline Cecilie Nielsen, Annika Lykke Dalskov, Susanne Jensby Sunesen og Line Thorning Jørgensen.   Danmark klar til PL Det danske paradressur-landshold er klar til at ride for medaljer til Danmark ved PL i London, og landstræneren ser gode muligheder i det hold, som han har udtaget. "Det er et godt hold. Alle ekvipager har leveret stærke præstationer på de internationale baner, så jeg tror på gode resultater. De stærkeste konkurrenter bliver England, Frankrig, Tyskland, Holland og Belgien, men jeg tror i hvert fald på top 5 ", siger David Amager. Rytterne er glade for udtagelsen og ser ambitiøst frem mod de udfordringer, der venter i London "Jeg har jo prøvet det før og endda vundet PL-medaljer, men da min hest er ret ung og ny i international topsport, må jeg nok sænke ambitionerne en smule. Jeg har dog stadig god tid til forberedelsen, så jeg tror også minimum på top 5, men går da efter at gå hele vejen", siger Annika Lykke Dalskov. "Det bliver kæmpestort at komme med igen. Min hest er også ung og ny, så vi skal også bruge tiden op til PL på at komme ud og opbygge erfaring. Men det føles rigtig godt, og jeg tror på en god præstation i minimum top 5", siger Caroline Cecilie Nielsen. "Det bliver rigtig stort at komme med til PL. Jeg var med i Athen, så jeg glæder mig ekstra meget til den oplevelse, der venter i London. Jeg går efter en god og fejlfri præstation, og tror på en top 5-placering", siger Liselotte Scharff Rosenhart. "Det er 3. gang, jeg skal med til PL, og de to andre gange er jeg blevet skuffet, så denne gang skal jeg give den hele armen, og jeg tror på succes. Både hesten og jeg er blevet ældre, og vi har haft to rigtig gode sæsoner, så det skal gå godt. Det bliver helt fantastisk at komme af sted, og da det vil blive sidste PL for mig, er udtagelsen en drøm, der bliver til virkelighed", siger Line Thorning Jørgensen. "Det bliver rigtig stort, og jeg er så spændt på mit første PL. Vi er klar og vil forberede os godt hjemmefra, og jeg tror bestemt på en top 5-placering", siger Susanne Jensby Sunesen. Holdleder skruer forventningerne op. "De er alt for beskedne. Det er et super stærkt hold, som har leveret fantastisk på de internationale baner, så vi går efter 3 medaljer", siger en optimistisk Lis Lihme, der holdleder og har fire tidligere PL-oplevelser i bagagen. Den 4. - 8. august samles de danske PL-atleter fra alle discipliner til en stor træningssamling som forberedelse til PL.    PL venter om hjørnet PL afvikles i dagene 29. august til 9. september, og paradressuren afvikles fra den 30. august til den 4. september. Paradressur rides i fem forskellige grader, der afhænger af rytterens handicap. Grad IV er for ryttere med det mindste handicap, mens grad IA tæller ryttere med de sværeste handicap.   Landsholdstruppen til PL ? Liselotte Scharff Rosenhart (grad IA). Hest: Priors Lady Rawage. ? Caroline Cecilie Nielsen (grad II) - EM 2011 (hold: sølv), VM 2010 (hold: bronze, indv.: bronze), PL 2008 (indv.: bronze). Hest: Leon (EM 2011). ? Annika Lykke Dalskov (grad III) - VM 2010 (hold: bronze, indv.: sølv, kür: sølv), PL 2008 (indv.: sølv, kür: bronze). Ny hest: Aros A Fenris. ? Susanne Jensby Sunesen (grad III). Hest: Thy's Que Faire. ? Line Thorning Jørgensen (grad IV) - EM 2011 (hold: sølv, kür: sølv). Hest: Di Caprio (EM 2011).   Kilde: DRF  Caroline Cecilie Nielsen og Leon (Arkivfoto: JP-Photo) 