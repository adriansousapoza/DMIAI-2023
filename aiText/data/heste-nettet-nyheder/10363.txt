Julen er skudt i gang på Vilhelmsborg
2013-12-02T10:44:22
Julen er, traditionen tro, og for 9. år i træk skudt i gang på Vilhelmsborg i den netop overståede weekend. Hundredevis af ryttere og deres heste og ponyer har fra onsdag til søndag dystet ved årets Christmas Show Warm up.    Stævnet er det første i en række jule arrangementer på Vilhelmsborg, som desuden tæller Baltic Cup i den kommende uge 5.12-8.12 og Christmas Show 2013 i dagene 10.12-15.12. Hundredevis af heste og ponyer fylder i de kommende uger staldene på Vilhelmsborg, og området forvandles til en kube af liv og leben.  Stemningen er spændt og intens, men alligevel hyggelig og nærværende. Vilhelmsborgs store hal bliver i anledning af julearrangementerne pyntet i stor stil, og cafeteriet sælger, udover det sædvanlige udvalg, både æbleskiver og varm kakao. Hallen bliver desuden opvarmet, så der er god mulighed for at kigge forbi og nyde en masse flot ridning i absolut dejlige omgivelser. Hvis man da ikke bliver fanget af standene ude foran først.   Baltic Cup, der løber af staben fra torsdag til søndag i denne uge, er nordens største ungdomsturnering, og er almindeligvis et stævne med masser af fart, spænding og hygge. Masser af fantastisk dygtige ungdomsryttere har taget turen til Vilhelmsborg, og ponyrytterne plejer nok at kunne finde de høje gear frem i denne anledning. Der vil blive redet efter guldet i hver eneste klasse.   Skulle man have lyst til at kigge forbi til et af arrangementerne i december er der fri entre, undtaget lørdag d. 14.12 til det store Christmas Show, hvor entreen er 125,- for voksne og 75,- for børn under 12 år. Denne lørdag vil man, udover finalerne, kunne se højdespringning, knock out springning og Christmas Show Grand Prix 2013. Desuden vil man kunne høre julekoncert med Julie Bertelsen.    Er man interesseret i resultatlisterne vil de kunne ses på http://www.live.rideforbund.dk  