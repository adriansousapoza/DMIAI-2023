Part 4: En god start på et langt liv som ridehest.   VIDEO
2013-05-10T12:00:02
Så er det 4. og sidste gang Christina Suntum Sørensen er ude med unghesten Bønne og dennes ejer Kristina Høyby. Denne gang har Christina og Kristina allieret sig med en af de andre heste fra Bønnes flok, de er nemlig taget på tur i den forårsgrønne skov.   Det er, som også nævnt i videoen, Bønnes første tur udenfor ridebanen, og Bønne har kun været i skoven en enkelt gang før, hvor han blev trukket. Så alt er meget nyt for ham, hvilket naturligvis kan ses på hans adfærd. Han er meget opmærksom, han gumler mere på biddet, og han laver også overspringshandlinger et par gange undervejs når presset bliver øget.   Christina Suntum Sørensen har valgt en makker til ham som han stoler på og som er rolig i naturen. Når man rider ud på sin unghest de første gange er det vigtigt at skabe ro omkring situationen, hvilket her gøres ved at Bønne har en solid støtte med i form af både sin rytter og sin foldkammerat.    Som Christina også pointerer i videoen, er det naturligvis vigtigt at hesten er styrbar og reagerer på stop og drejesignaler inden man rider den ud på tur. Men når det så er sagt, er træning udenfor banen også en rigtig god måde at vænne hesten til nye ting, og hjælper også med at styrke båndet mellem hest og rytter. Hvis hesten får nogle gode oplevelser med at overvinde "farlige" forhindringer på udebane, vil det øge tilliden mellem hest og rytter, hvilket naturligvis også letter træningen hjemme på banen.   I videoen viser Christina flere klip hvor Bønne og hans rytter kommer ud i nogle situationer som Bønne syntes er farlige, og her giver Christina gode råd til hvordan man overvinder farerne og kommer forbi forhindringerne på en god måde.   Dette var som skrevet tidligere, den sidste af de fire videoer i serien om Bønnes tilridning, og man må sige at Bønne er nået langt på de fire uger. Fra aldrig at have haft sadel og hovedtøj på til at kunne rides på tur sammen med en anden hest. Vi håber selvfølgelig at Bønne fortsætter den gode stil, og med tiden bliver en top stabil og dygtig ridehest.   Vi håber også at du har fået noget ud af at følge med i serien og se videoerne. Forhåbentlig har du også fået nogle brugbare tips og tricks til din egen unghest eller din ridning generelt.   Har du lyst til at lære mere eller se flere videoer med Christina Suntum Sørensen og hendes arbejde med hestene er du altid velkommen på www.hestemund.dk hvor du kan tilmelde dig Christinas videoliste.   Hvis du har lyst til at gense serien om Bønnes tilridning findes de fire artikler samlet her: www.heste-nettet.dk/tema/24 