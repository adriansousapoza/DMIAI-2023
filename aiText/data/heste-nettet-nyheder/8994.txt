Travdrømmen går i opfyldelse 
2012-06-05T08:15:02
Travtræner Gordon Dahl fik i sidste øjeblik vist, at staldens stjerne, O'Grady, har klasse til at være med i Danmarks største travløb, Copenhagen Cup. På søndag får den sin ilddåb mod en række af verdens bedste travheste. Copenhagen Cup er det største travløb hvert år på dansk grund. Hele 750.000 kroner kan en heldig hesteejer stikke i lommen, hvis sejren kommer i hus. Bare det at være med i løbet, der søndag afvikles på Charlottenlund Travbane, har en vis status. For nøjagtig et år siden viste seksårige O'Grady, der trænes af Gordon Dahl på Skive Trav, sit enorme potentiale. Blot få timer, inden det blev til italiensk sejr i Copenhagen Cup, vandt den på overlegen vis et andet af dagens gode løb. O'Grady har siden vundet yderligere syv gange og samtidig rundet karrierens første million kroner i indløbne præmier. »Løbet for et år siden står for mig som hestens bedste præstation hidtil. Den dag kunne han med mere modstand have løbet endnu stærkere, og det gav mig kun endnu mere tro på hans evner. Det er den form, som han heldigvis er ved at være tilbage i nu,« siger Gordon Dahl. Men det har været en kamp at nå gennem nåleøjet i forhold til en udtagelse til dette års Copenhagen Cup. Løbet har deltagelse af flere af verdens allerbedste travheste herunder det franske fænomen Rapide Lebel, tyskfødte Brioni og svenske Quarcio Du Chene. Heste med mange indtjente millioner bag sig. »Hvis O'Grady for et par uger siden ikke havde vundet i Sveriges største travweekend, var han ikke kommet med i Copenhagen Cup. Ellers ville ikke have været helt fair, for Copenhagen Cup skal ikke fyldes med heste, som kun er til pynt. Men heldigvis gik han fremragende og blev udtaget,« siger Gordon Dahl. Selvfølgelig er det en drøm Selv om den dygtige Skivetræner mange gange før har haft heste med i store løb, så indrømmer han gerne, at det er drøm at se staldens stjerne i Copenhagen Cup. »Jeg har tidligere haft en Esterel Sunset, som vandt derbyet, og som på det tidspunkt var en hest med internationalt potentiale. Det var en hest, jeg troede, vi skulle rejse verden rundt med, men det forpurrede en skade desværre. At jeg nu træner en hest som O'Grady og har fået den med i Copenhagen Cup, er lige så stort for mig som for ejerne. Det er det, som vi går og drømmer om i hverdagen,« siger Gordon Dahl. Men skulle hans hest gå hen og vinde på søndag, vil det være en sensation. Trods 20 sejre i blot 33 starter har O'Grady formentlig ikke den fornødne hårdhed endnu. Men træneren er sikker på, at de ikke løber fra ham. »Heldigvis har jeg i O'Grady en hest, som lige nu er frisk og med fire kolossalt stærke ben. Hvis han skal udvikle sig yderligere, så skal vi have ham ud mod de bedste, og det må vi sige, at han kommer på søndag,« siger Gordon Dahl.Af Hestesportens Medier  I Copenhagen Cup skal den tidligere verdensmester Birger Jørgensen køre O'Grady. Foto: KM FOTO.