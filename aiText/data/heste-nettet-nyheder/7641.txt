Nathalie viser absolut topform i Leipzig
2011-04-29T11:35:18
Ved World Cup-finalerne i dressur der afholdes i Leipzig i denne weekend leverede Nathalie zu Sayn-Wittgenstein torsdag en præstation i topklasse. Selvom det var hollandske Adelinde Cornelissen, der rendte med sejren, var det Nathalie, der stjal billedet, om ikke andet så set i dansk optik. Helt uventet, men måske ikke så overraskende, red Nathalie og Digby sig ind på en andenplads i torsdagens Reem Acra World Cup klasse. Ekvipagen, der er den eneste danske ekvipage der er kvalificeret til en af de fire World Cup-finaler der afholdes i Leipzig, leverede en pragtpræstation til 76.88%, hvilket er det højeste procent ekvipagen har redet hjem i en Grand Prix klasse. Med Nathalie og Digby, i hvad der må synes at være topform, bliver det spændende at følge dem i morgen når finalen rides.