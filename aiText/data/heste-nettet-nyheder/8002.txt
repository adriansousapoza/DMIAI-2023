DM i Gæðingakeppni 2011
2011-09-01T08:28:49
Mød nogle af Danmarks bedste islandsheste ryttere og oplev en spændende dyst om, hvem der har den ultimative islandske hest med ild i næsen og flammer i manen.  For tredje år i træk afholder Dyrdilmyri, lokalklub under DI, DM i Gæðingakeppni for islandske heste. DM afholdes på banerne på Nørregård, Valbyvej 44, 3200 Helsinge i weekenden den 3.-4. september. Lørdag rides udtagelserne og søndag er den store finaledag.  Der kåres danmarksmestre i klasserne: A-flok (5-gængere), B-flok (4-gængere), Ungdomsflok og Juniorflok. Endvidere kåres igen i år Danmarks bedste Gæðingakeppni hest. I Ungdomsflok deltager bl.a. Ditte Søeborg, der blev kåret som verdens bedste ungrytter i tølt-klassen T1 ved VM 2011 i Østrig i august og hjembragte en af de danske guldmedaljer. Gæðingakeppni Gæðingakeppni er en islandsk konkurrenceform, som blev afholdt for første gang i 1942 af en lille lokalklub på Syd-Island. I 1989 fandt konkurrencen så vej til Danmark.  Gæðingakeppni er hestens konkurrence og ordet gæðingakeppni er sammensat af ordene gæðingur og keppni. Gæðingur er et ældgammelt islandsk ord, der beskriver den hest, der er meget bedre end andre heste pga. hestens gode egenskaber, som f.eks. gangarternes tempo og vilje. Keppni betyder konkurrence.  Formålet med konkurrencen er at finde den bedste Gæðingur, altså den bedste ridehest og fremvise hestene med et minimum af hjælpemidler samtidig med, at de yder deres bedste, og det er derfor f.eks. ikke tilladt at bruge pisk. Oprindelig var konkurrencen forbeholdt vallakker, da hopper og hingste havde deres egne kåringer. Men i dag deltager alle køn på lige fod. Dyrdilmyri Dyrdilmyri er en lokalklub under DI (Dansk Islandshesteforening) og hjemhørende i Gribskov kommune. Det er en af sjællands største lokalklubber med ca. 500 medlemmer og klubben huser både skovtursryttere og VM-ryttere. I år har 30 af klubbens medlemmer deltaget i DM på Hedeland og fem ryttere i VM i Østrig. Dyrdilmyri har i år været arrangør af DM på Hedeland.