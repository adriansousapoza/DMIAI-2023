Aston Martin solgt, men bliver i Danmark
2014-05-15T19:51:20
Trakehnerhingsten Aston Martin, tager turen til Nordsjælland, som kommende første hest for dressurrytteren Helene Melsen med sigte på OL i Rio i 2016   Den smukke sorte trakehnerhingst Aston Martin, der under sin hidtidige rytter John Hvalsøe Saul, opnåede en fornem 10. plads ved UVM i Verden, i Tyskland og allerede har haft en fornem dressur karriere, skifter nu rytter og ejer, men bliver på danske hænder.   Stor international interesse Aston Martin har stået til salg bl.a. på en international salgsside, hvor der har været stor interesse for den smukke hingst. Hans salgsvideo er blevet afspillet mere end 6.900 gange af seere fra 73 forskellige lande, og har haft besøg af utallige ambitiøse internationale ryttere, der har ønsket at opleve ham direkte. Det er derfor ekstra glædeligt, at hingsten forbliver på danske hænder.   Et godt match Den højtstillede og meget ædle dressurhingst passer godt i statur til sin nye ejer, den lyse og spinkle Helene Melsen. Det er planen, at Aston Martin skal være hendes kommende Grand Prix-hest som erstatning for hendes nu 18-årige Grand Prix hest Akeem, der er efter Lobster. Aston Martin kommer til at stå i samme stald, ved hendes hjem i Kokkedal, på Nordsjælland. Helene, har ligesom den blot 9-årige trakehnerhingst, tiden for sig. Hun er stadig ung, men er allerede meget erfaren. Hun har i flere år været en del af det danske U25 team, og har allerede en del international stævneerfaring som senior.   Dansk redet, dansk avlet og dansk ejet Aston Martin er født i 2005 og er således blot 9 år gammel. Han er dansk avlet og ejet. Hingsten er hele vejen uddannet af berider John Hvalsøe Saul. Trods sin unge alder, har Aston Martin allerede en fornem dressurkarrierre bag sig, der tog fart efter at hingsten bl.a. repræsenterede Danmark i UVM for ungheste i Verden, i Tyskland, hvor han opnåede en samlet 10. plads. Sidenhen har John Hvalsøe Saul redet hingsten op til Intermediaire I og har allerede talrige sejre og flotte placeringer bag sig.   Lutter elitehingste Den 9-årige højtstillede og ædle trakehnerhingst, er kåret i såvel Trakehneravlsforbundet som i DV. Han er også en yndet avlshingst og hans føl får rigtig fine bedømmelser.Alene i Danmark har hingsten 124 registrerede afkom. Aston Martin der er født, ejet og opdrættet af Johnny Sørensen og Lone H. Hansen, i Haslev, er efter den tyske, nu afdøde, trakehner elitehingst Monteverdi og superhoppen Miami. Miami er ligeledes mor til legandariske og ligeledes nu døde trakehnerhingst Michelangelo. Michelangelo er bl.a. far til DV hingsten Michelino.   Morfar er ligeledes en tysk elitehingst, Sixtus Mors morfar er ligeledes en elitehingst, den skimlede Silver Moon. Silver Moon er, blandt ikke-trakehner-kendere, kendt som faderen, til Andreas Helstrands superdressurhoppe Matiné, som desværre blev alt for tidligt aflivet. Silver Moon var i en årrække ejet af Stutteri Blue Hors, før den blev solgt tilbage til Tyskland.   Tillykke til dem begge. Vi ser frem til, at de i fremtiden skal repræsentere Danmark i den internationale dressurelite.      Aston Martin ved trakehnerkåringen som tre-årig