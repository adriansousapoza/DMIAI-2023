Dansk sejr i international Grand Prix
2011-04-11T12:13:43
Danmark var godt repræsenteret ved det netop overståede internationale stævne for pony-, junior- og ungryttere i belgiske Morseele. Så godt endda, at Dannebrog fik lov at vejre højest ved præmieoverrækkelsen i den 1.45m store Young Rider Grand Prix. Det var den danske bronzemedaljetager ved DM for ungryttere 2010, Christine Larsen og den danskopdrættede Rabell (e. Royal Z II/Corlando/Raimondo avlet af Anne Isager og Bjarne Pedersen) der satte konkurrenterne til vægs og som den eneste i klassen med et fejlfrit ridt i omspringningen kunne indtage klassens førsteplads. Nanna Dahlmann-Christensen og Sissilocia (KWPN e. Manhattan/Zeoliet) sluttede på klassens 7. plads mens Josephine Toftdahl-Bagge, Sashia Astrup Jensen og Kasper H. Hansen sluttede hhv. som nummer 13, 14 og 15. I Grand Prix'en for juniorerne sluttede den regerende danske mester Martin Dinesen Neergaard på klassens 8. plads som bedste dansker på den i Dansk Varmblod kårede hingst Ramanoff (Old. e. Ramino/Figaro/Vollkorn XX). Det var en enkelt ærgerlig tidsfejl som holdt ekvipagen ude af omspringningen hvilket også gjorde sig gældende for danske Zascha Nygaard Andresen på Panchow som fulgte lige efter Martin på en 9. plads. I en 1.35m klasse søndag for ungryttere kunne danske Josephine Toftdahl-Bagge og Leonhardt (DV e. Lancier/Aspirant/Raimondo avlet af Karl Dall) tage sig af klassens andenplads. Sashia Astrup Jensen og Gera placerede sig på 5. pladsen skarpt forfulgt af Line Nørager Kristensen på Fashion, Monica Bugge Skibsted på Quwita B, Nadia Thorup på Luigi og Camilla Knudsen på Litas-Star på hhv. 6., 7., 8. og 9. pladserne. Der var mange flere flotte danske placeringer ugen igennem og de kan alle læses på stævnets resultatside i dette link