Sølle femteplads kan blive til ægte guldbarre
2012-12-02T19:19:41
En mindre placering med hesten Allan Chip kan i ordets bogstaveligste forstand vise sig at blive guld værd for Max Nielsen. Nu er han klar til at dyste om en guldbarre. For Max Nielsen var det en overraskelse, men en positiv en af slagsen, at det onsdag på Charlottenlund Travbane lykkedes ham at kvalificere sig til travets store Golden Cup-finale. Når finalen afvikles samme sted lige før jul, kan den vindende kusk drage i stald med en guldbarre til en værdi af 250.000 kroner. Men der var både held og dygtighed med i spillet, da finalepladsen kom i hus for den 56-årige travkusk. »For at være helt ærlig var det bestemt ikke noget, jeg på forhånd havde regnet med. Det er en stor overraskelsen for mig,« sagde en tydelig benovet, men glad Max Nielsen efter løbet. Spillerne havde på forhånd ikke meget tillid til den svenskfødte hingst, som Max Nielsen skulle forsøge at hente sin Golden Cup-finaleplads med. Allan Chip var feltets mindst spillede.Var i tvivl om taktikken Nu gjaldt det i første omgang ikke for Max Nielsen om at vinde løbet, men blot at blive blandt de fem første for at kvalificere sig til årets Golden Cup-finale, en storstilet kuskekonkurrencen arrangeret af Danske Spil. »Jeg var faktisk også i tvivl om, hvilken beslutning jeg skulle tage på sidste langside. Skulle jeg forsøge at angribe uden om eller tage chancen og køre indvendigt. Jeg valgte heldigvis det sidste og havde samtidig det held, at en foranliggende konkurrents hest galoperede - og så var finalepladsen hjemme for mig,« sagde han videre. Selv om Max Nielsen har licens til at træne heste for andre og tidligere har haft masser af heste i træning, så har nu kun travet som bibeskæftigelse. Han kører udelukkende løb for andre trænere og hesteejere. Derfor venter der ham en meget vigtig opgave inden 13. december, hvor der er frist for tilmelding til finaleløbet. Han skal nemlig selv komme med en hest, når finalen afvikles onsdag 19. december. »Jeg må ud og lave lidt lobbyarbejde for at finde en egnet hest til finalen. Det kunne være sjovt at få fingre i en rigtig god,« sagde Max Nielsen, som allerede nu kan se frem til at møde landets førende travtræner, Flemming Jensen, som vandt onsdagens finale og dermed er klar til at forsvare sejren fra i fjor. »Det vil naturligvis betyde meget for mig at vinde en guldbarre. Hvem kan ikke bruge en kvart million kroner,« sagde Max Nielsen.Af Hestesportens Medier  Som en outsider er det lykkedes Max Nielsen at nå Golden Cup-finalen, hvor vinderkusken scorer en guldbarre til en kvart million kroner. Foto: Lasse Jespersen/ Travfotos.dk.