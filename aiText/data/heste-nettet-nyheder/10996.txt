Heste og fantasy – ny e-bog til hesteglade børn og unge
2014-09-23T08:15:01
Har DU lyst til at prøve at anmelde en bog?   Pegasus - og kampen om den hellige kilde er en ny e-bog af forfatter Anne Marie Krüger Rasmussen, som både rækker ud til hesteelskere og fantasylæsere. Bogen henvender sig til unge i alderen 10-15 år, og med den mytiske Pegasus som central figur i bogen, bliver venskabet mellem en pige og en hest et af bogens essentielle emner. Dette gør bogen til særdeles oplagt læsning for hesteinteresserede børn og unge.   Bogen handler om den 14-årige Ida, som er uhelbredeligt syg af kræft. Efter lægerne har opgivet at gøre mere for hende, flytter hun med sin familie til Samsø for at prøve en ny behandling. På øen får Ida foræret en lille sølvfigur af en bevinget hest, og til hendes forundring opdager hun, at figuren er magisk og skaber en direkte forbindelse til den rigtige Pegasus. En helt ny og fantastisk verden åbner sig for hende, og for første gang i mange år føler hun sig levende. Men glæden er kort, da hun til sin gru opdager, at hun er blevet våbnet i en urgammel kamp mellem de græske guder og fabeldyr, og hun er nu tvunget til at træffe valget mellem at hjælpe Pegasus eller redde sit eget liv.   Der udgives ikke mange ungdomsbøger direkte målrettet hesteglade børn og unge i Danmark, men forhåbentlig kan denne roman, om end den indeholder nogle tunge temaer om et barns overvejelser over livet og døden, synliggøre den kærlighed og det venskab, der kan opstå mellem en pige og en hest.   Pegasus - og kampen om den hellige kilde er udgivet som e-bog på SAXO.com og koster 29 kr.   Bogen kan købes hos de fleste e-boghandlere.   Om forfatteren Anne Marie Krüger Rasmussen er Cand. mag. i litteraturhistorie og har tidligere udgivet ungdomsromanen Ørnens Skygge og romanen Soundtrack. Forfatteren er til daglig ansat som kommunikationsmedarbejder på Østfyns Museer og har tidligere været redaktør på DSAHs (Dansk Selskab for Arabisk Hesteavl) medlemsblad samt freelance kommunikationsmedarbejder ved Dansk Ride Forbund. Anne Marie K. Rasmussen har selv heste og er både avler og rytter.   Kunne du tænke dig at anmelde bogen til Heste-Nettet? Heste-Nettet har et eksemplar af bogen og vil gerne høre din mening, hvis du er mellem 10 og 15 år og har lyst til at læse bogen. Kontakt nyheder@heste-nettet.dk og fortæl os, hvorfor netop du kunne tænke dig at blive anmelder.     