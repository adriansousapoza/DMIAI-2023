Nu er jeg tilbage i eliten 
2012-07-23T19:03:24
Det var en meget glad og rørt travtræner Bent Svendsen, der søndag eftermiddag modtog ærespræmie efter sejren i DM på Charlottenlund Travbane. Efter lang tids modgang vandt han endelig et storløb med Okay Bee. »Sejren er en oprejsning for mig. Det er rigtig stort at vinde DM, og det viser, at jeg er tilbage i eliten, og det er svært at se sur ud nu,« sagde en meget smilende Bent Svendsen fra Skive Travbane efter sejren i Danmil Mesterskab for Danmark med den seksårige hingst Okay Bee. »Da vi gik over målstregen, var det en forløsning for mig at være tilbage efter så lang tid,« fortsatte Bent Svendsen. I halvandet år har han døjet med skader i begge skuldre efter uheld med heste, og han er blevet opereret flere gange, så det har ikke været nemt at holde humøret oppe. Løbet udviklede sig til en kamp mellem de to favoritter Neo Holmsminde med Steen Juul i sulkyen og O'Grady med århusianske Birger Jørgensen. De kæmpede om spidsen i højt tempo, mens Okay Bee tog det mere roligt nede i feltet og til sidst kunne spurte forbi alle i opløbet. »Kampen mellem de to blev afgørende for løbet. Da jeg kørte forbi Neo Holmsminde, kunne jeg se, at den var helt tømt, mens min hest var frisk og stærk,« forklarede Bent Svendsen den overraskende sejr, der gav 100.000 kroner på præmiekontoen.Okay Bee er den eneste Med sejren satte Okay Bee også en enestående milepæl i dansk travhistorie. Som den eneste nogensinde har han nu vundet alle tre klassiske løb i Danmark, herunder Dansk Trav Derby, og er blevet dansk mester. Okay Bee bliver trænet af Bent Ole Pedersen fra Stae ved Vodskov, der også har opdrættet derbyvinderen fra 2010.Af Hestesportens Medier  Bent Svendsen kører triumferende over målstregen med Okay Bee i Danmil Mesterskab for Danmark. Foto: Martin Timm/ Travfotos.  Bent Svendsen og Okay Bee på æresrunde efter sejren i Danmil Mesterskab for Danmark. Foto: Martin Timm/ Travfotos.