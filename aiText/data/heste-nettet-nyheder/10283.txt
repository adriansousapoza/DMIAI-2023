Stor interesse for ny luksus hestetrailer
2013-10-24T12:14:03
Mustang Trailers er et år efter en altødelæggende brand på fabrikken i Gram tilbage i markedet med hestefolkets svar på en Rolls Royce. En stor vogn med plads til 3 heste og beboelsessektion med 4 sovepladser, køkken og bad.   Der var masser af beundrende blikke fra de ansatte, da hestetrailerfabrikken Mustang Trailers i Gram fik leveret den første serieproducerede vogn i en helt ny luksusserie. Der er både i Europa, USA og Australien stor interesse for den nye Monarch, og hele 14 vogne var bestilt, inden den første rullede ud af samlebåndet på en fabrik i Holland.   Der var også store smil på hos virksomhedens ejere, brødrene Arne og Henrik Nissen, og nu ser de for alvor fremad efter en altødelæggende brand i juni 2012. Monarch har været på tegnebrættet i 2 et halvt år, men branden satte både disse planer og produktionen af de klassiske Mustang-trailere på standby.   Hestetraileren er med sine 6,5 meter i længden og 2,54 i bredden maksimum størrelse for trailere til køretøjer med en egenvægt på under 3500 kilo. Henrik Nissen har designet traileren i samarbejde med et norsk udviklingsfirma, og på hesteudstyrsmesserne, hvor han præsenterede en prototype af vognen, var der begejstring over, at det er lykkedes at fremstille en vogn, der vidner om slægtskabet til de øvrige vogne fra Mustang og på trods af sin imponerende størrelse synes ligeså aerodynamisk og smidig som dem.   Bagerst i traileren er der plads til enten to store heste eller 3 ponyer eller westernheste samt tilhørende sadelbukke. På den ene side er der et klapvindue, så hestene kan få både luft og lys. Desuden er der i denne side indrettet et rum med plads til bagage og teknik.   Teknik i form af strøm, varmvandsbeholdere og deslige er der nemlig brug for i trailerens forende, hvor der er beboelse. Når vognen holder stille, kan man ved hjælp af pop out forøge antallet af sovepladser fra 2 til 4, ligesom campingdelen har både køkken med køleskab samt badeværelse med toilet, vask og bruser.   - Der er også sket nogle tekniske ændringer og forbedringer i forhold til vore klassiske Mustang-trailere. Mens de har en sandwichbund i glasfiber, har vi i Monarch gjort brug af forstærket aluminium. På grund af vægten har denne vogn triplehjul samt en helt ny affjedring, som vi også ville have anvendt i de øvrige trailere, forklarer direktør Henrik Nissen.   Han har indtil videre vist Monarch frem på de europæiske messer. Her blev der forhåndsbestilt 14 af hestetrailernes nye svar på en Rolls Royce. To skal leveres til danske kunder, men resten er købt af kunder og forhandlere i de øvrige europæiske lande. For samtlige 14 aftagere har det været designet samt muligheden for også at bo i vognen, så de har mulighed for at trække sig tilbage i private omgivelser under stævnerne, men også kan opholde sig i stævneområdet døgnet rundt og dermed også være tæt på deres heste i nattetimerne.  Henrik Nissen og Chris Verheyen