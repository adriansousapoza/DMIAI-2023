Clinic med Hasse Hoffmann, præsenteret af Alm. Brand
2013-07-14T10:34:28
 Hasse Hoffmann (Arkivfoto: JP-Photo) I forbindelse med ECCO FEI European Championships får publikum en fantastisk mulighed for at overvære en clinic med den anerkendte danske berider Hasse Hoffmann.   Torsdag og fredag vil den populære dressurtræner præsentere et antal heste, som er på forskellige niveauer i deres uddannelse. I løbet af clinicen, vil Hasse give publikum indsigt i, hvordan han træner og uddanner hesten helt fra unghest til Grand Prix ved hjælp af de klassiske principper.   "Uddannelsen af en Grand Prix-hest tager fem år, og de fem år vil vi forsøge at gennemgå på de to gange 45 minutter", fortæller Hasse, som vil afholde clinicen på engelsk - ligesom hans bog 'Dressur med hjerte og forstand' nu lanceres på engelsk; 'Dressage with Heart and Mind'.   Det vil både være Hasse egne ryttere og andre ryttere, der demonstrerer principperne, mens Hasse fortæller.   "Vi skal blandt andet se nærmere på, hvorfor alle de forskellige øvelser indgår i de forskellige dressurprogrammer, hvor de fungerer som en kontrol af hestens uddannelse", fortæller Hasse, der vægter en korrekt uddannelse af dressurheste med holdbarhed for øje.   Hasse Hoffmann er en fremragende formidler, der gør sine principper om træning og uddannelse lette at forstå, samt ofte temmelig underholdende. JYSK Arena vil danne rammen om clinicen, der også præsenterer en række talentfulde heste, redet af danske og internationale topryttere. Hasse Hoffmann deler også ud af sine erfaringer bogen 'Dressur med hjerte og forstand', der hurtigt er blevet en sand bestseller og et musthave blandt ryttere.   Kilde: European Herning 