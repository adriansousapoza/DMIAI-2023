Bornholmsk solstråle skabte jubel 
2012-10-10T20:26:30
Dansk Hoppe Kriterium på Charlottenlund Travbane blev en stor triumf for bornholmske Kurt M. Hansen, da hans opdræt Solstrålen vandt. Solstrålen har fået sin opvækst på Bornholm hos opdrætteren Kurt M. Hansen i Allinge, og han var naturligvis stolt som en pave over sit opdræt, da hun vandt det største løb for treårige hopper. »Det var dejligt at se hende vinde, fantastisk,« jublede opdrætteren, som dog måtte give afkald på det navn, han oprindeligt havde tiltænkt føllet. »Min hustru syntes ikke om navnet 'Sol over Gudhjem', så hun fik lov til at bestemme navnet Solstrålen,« sagde Kurt M. Hansen om hoppen, der blev belønnet med hele 192.500 kroner i førstepræmie. Solstrålen er ejet og trænet i Sverige, og staldansatte Peter M. Andersson kørte resolut til spids med sin hest og lod aldrig konkurrenterne komme tæt på.  Solstrålen på vej ud på æresrunde efter sejren i Dansk Hoppe Kriterium 7. oktober. Foto: Lasse Jespersen/ Travfotos.