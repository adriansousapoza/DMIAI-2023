Jævn kvalitet i vellykket løsspringning
2012-03-10T08:25:25
Der var få gode præstationer i fredagens løsspringning, der ellers lykkedes godt og gav hingstene gode muligheder for at vise deres kunnen.   4-5 af de unge hingste fik gjort et overordentligt godt indtryk i løsspringningen. Vong's Dundee (DV e. Diamant de Revel/Grannus/Polacca XX opdrætter Bjarne Petersen) med katalognr. 12 leverede et pragtspring på den sidste tur gennem serien, der viste hingstens enorme kapacitet og forsigtighed.  Vong's Dundee Foto: JP-Photo.dk Katalognr. 15 Heartcore (DV e. Heartbeat/For Pleasure/Champion du Lys) fra Mademosegaard i Jægerspris leverede noget af dagens mest seværdige løsspringning. Heartcore emmede af kapacitet og overblik og sprang med super respekt for springene. Den ultrasympatiske Heartbeat-søn er tilmeldt morgendagens auktion og bliver med al sandsynlighed et af højdepunkterne blandt springhestene.   Heartcore Foto: JP-Photo.dk   L'etoile Z fra Tailormade Horses med katalognr. 17, legede med løsspringningsserien og var vel nok mere interesseret i hvem der gemte sig på den anden side af gardinet ved udgangen, men det forhindrede ikke L'Arc de Triomphe-sønnen i at vise glimt af sit store talent. L'etoile Z (OS e. L'Arc de Triomphe/Quattro B/Acord II) sprang smidigt og forsigtigt og hører uden tvivl til et af hingstekåringens mere positive bekendtskaber.   L'etoile Z Foto: JP-Photo.dk   Til de bedste danskopdrættede hingste hørte den charmerende Colman-søn Classified Love (DV e. Colman/Gambler's Cup XX/Capitol I opdrætter Lene Ibsen) der til slut tryllede på slutoxeren efter at være kommet helt skidt ind i serien.   Classified Love Foto: JP-Photo.dk   M.B. Hummels ACDC (DV e. Sir Shutterfly/Aston/Ramiro opdrætter Hummelshøj og Højsleth) blev bedre og bedre for hver gennemspringning af serien. Stort overblik, god taksering og fremragende teknik var de sidste indtryk der blev siddende af hingsten.   M.B. Hummels ACDC Foto: JP-Photo.dk   Tailormade Diarado's Boy (OS e. Diarado/Argentinus/Landadel) hørte også til den bedre del af dagens hold i løsspringningen, hvor hingsten sprang konsistent med god teknik og bascule.    Tailormade Diarado's Boy Foto: JP-Photo.dk