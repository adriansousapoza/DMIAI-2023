Foreløbige resultater ved First Horse Eventing
2012-07-01T10:21:42
I denne weekend er Sportsrideklubben vært for det store internationale militarystævne; First Horse Copenhagen Eventing 2012.   Terrænspringningen er netop skudt i gang her kl. 10, og inden det spændende terrænridt ser stillingen ud som følger:   First Horse CIC*: Tyskerne ligger på mange af de gode pladser, men danskerne blander sig også godt i top 10. Klassen føres af tyske Kai Rüder med Sydne J, der med et overbevisende dressurridt til 44,70 strafpoint og en fejlfri ridebanespringning, ligger rigtig lunt i svinget inden terrænridningen. På en foreløbige delt andenplads finder vi bl.a. tyske Claas Hermann Romeike med hesten Cato 60, der foreløbig har 48,40 strafpoint med sig fra dressuren og ingen fejl fra springbanen. Præcis samme resultat opnåede danske Ronni Rasmussen med Columbus, der også var fejlfri i springningen.   Se alle resultaterne for klassen og følg udviklingen på DRF Portalens live-resultater   First Horse CIC**: I den store to-stjernede klasse fordeles top 10-placeringerne indtil videre meget ligeligt mellem de danske, tyske og svenske ekvipager. I front ligger foreløbig tyske Kai Rüder med hesten Leprince De Bois, der med meget flotte 41,10 strafpoint i dressur og 4,0 straf på springbanen, samlet ligger på 45,10 strafpoint inden terrænridtet. På andenpladsen inden terrænridtet ligger tyske Marina Köhncke med Escorialblue lunt i svinget med 46,70 strafpoint i dressur og ingen fejl på springbanen. På tredjepladsen blander svenskerne sig med rytteren Therese Viklund og hesten Mocca Se. Efter et dressurridt til 45,0 strafpoint og en ridebanespringning med 4,0 strafpoint, ligger ekvipagen nu samlet til 49,0 strafpoint inden det afgørende terrænridt, der har ry for at vende op og ned på placeringerne.   Se alle resultaterne for denne klasse og følg udviklingen på DRF Portalens live-resultater      Arkivfoto: JP-photo