Rudolf Le Ann er død
2012-03-08T20:28:03
Den tidligere danskfødte travstjerne Rudolf le Ann er død. Derbyvinderen fra 1993 blev 23 år. Tidligt mandag morgen den 27. februar 2012 afgik hesten ved døden. - Han kunne ikke rejse sig ved egen kraft, fortæller træner Arne Normann, som havde Rudolf le Ann stående hjemme på sin gård, i Brovst, hvor Rudolf le Ann igennem flere år bedækkede hopper.   Rudolf le Ann opnåede store sejre i både ind- og udland. Derbysejren var højdepunktet. Hesten vandt i alt 44 løb i 109 starter med over fem millioner kroner i præmier.   Som treåring blev Rudolf le Ann europamester kort efter sejren i Dansk Trav Kriterium. Træneren Steen Juul fløj til Oslo og kørte Rudolf le Ann til EM-guldet, få måneder efter at samme Steen Juul styrtede ned med et fly i en svensk sø, på vej til at køre Rudolf le Ann i "Nordiska Treårings Priset" på Färjestad-banen. Steen Juul og to øvrige passagerer overlevede flystyrtet i modsætning til fem øvrige ombord på det lille fly, her i blandt den sorte hingsts ejer Denny Bendtsen. - Jeg vidste ikke flyet var styrtet ned. Jeg fik at vide, at flyet var forsinket. Jeg fandt herfor en alternativ kusk i svenskeren Olle Goop. Det blev til galop i første sving, og siden et hårdt, udvendigt løb, fortæller Arne Normann i Brovst.   Rudolf le Ann fik flere skader i sit liv, men kom hver gang tilbage. Indtil mandag den 27. februar. - Han kunne ikke komme ud af boksen ved egen kraft, siger Arne Normann. Jeg havde kun et af gøre. Ringe til dyrlægen. "Rudi" fik en sprøjte og så var hans liv forbi, konstaterer Arne Normann.   (Kilde: Nordjyske.dk)