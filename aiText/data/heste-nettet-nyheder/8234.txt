Seierskilde flyvende i Grand Prix
2011-11-12T19:16:54
Lisbet Seierskilde og Jonstrupgårdens Raneur e. Regazzo har i denne weekend været til start ved det internationale stævne Oldenburger Pferdetage. I dagens Grand Prix-klasse blev det til en flot 4.-plads for ekvipagen med 71,894 %, hvilket også er en personlig rekord for parret.  Klassen blev vundet af tyske Kristina Sprehe og hannoveraneravlshingsten Desperados e. De Niro fra Gestüt Sprehe med 75,723 %. Lisbet Seierskilde fortæller på sin hjemmeside, at det alligevel var med et smil, hun oplevede Desperados vinde klassen, idet familien har flere hjemmeavlede afkom gående efter pågældende hingst.  I Grand Prix-klassen var også norske Cathrine Rasmussen med Fernandez e. Florestan I repræsenteret, som red til 67,894 %. Cathrine Rasmussen er bosat i Ebeltoft, hvorfra hun driver træningsstalden og stutteriet "Kleppenhus". Cathrine Rasmussens samarbejde med Fernandez er forholdsvis nyt, idet hun overtog hesten i september, kort tid efter tabet af hendes makker gennem flere år, Orlando.   Se alle weekendens resultater her: www.escon-marketing.de/ index.php?option=com_w...temid=1315   Lisbet Seierskildes hjemmeside: www.lisbet-seierskilde.dk/?DK.aspx