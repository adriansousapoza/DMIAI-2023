Edward igen på sejrskurs
2010-12-27T22:51:43
Hollandske Edward Gal sejrede tirsdag middag i Grand Prix-klassen ved World Cup-stævnet i Mechelen, Belgien på sin nuværende tophest Sisther de Jeu (KWPN e. Gribaldi/Amor/Irco Polo) med 71,74%. Edwards partner Hans Peter Minderhoud indtog 2. pladsen på Exquis Nadine (KWPN e. Partout/Roemer/Eros) med 68,25% og henviste dermed tyske Helen Langehanenberg og Damon Hill NRW (Westf. e. Donnerhall/Rubinstein I/Parademarsch I) som sluttede med 67,91% til 3. pladsen. Svenske Patrick Kittel placerede Kohlpharmas Florett As (Westf. e. Florestan I/Urofino/Goldlack I) på klassens 6. plads med 66,34%. Den danskopdrættede Louis d'Or (DV e. Heslegård's Louis/Grandis/Consul opdrættet af Kristian Olesen) sluttede som første uplaceret med 64,89% under for Storbritannien ridende Henriette Andersen. Til de lidt mere særprægede ekvipager hørte uden tvivl Rintje V og belgiske Hans Meganck idet Rintje er en kåret frieserhingst. Meganck og Rintje V sluttede som nummer 12 med 62,97%.