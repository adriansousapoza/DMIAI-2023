Flere vælger en hesteuddannelse 
2012-08-11T11:15:02
Efter flere år med færre tilmeldinger til hesteuddannelsen på JU Århus, ser det nu ud til, at der igen skal myldre af liv i staldene i Malling.     36 elever er i denne uge startet på dyrepasseruddannelsens hestelinje ved JU Århus. Det er det højeste antal siden 2008. I samme måned de to mellemliggende år faldt tilmeldingerne til først 30 og derefter 22 sidste år. Men den kedelige udvikling ser nu ud til at være vendt igen.   "Allerede ved vinteropstarten i januar oplevede vi tre gange så mange tilmeldinger som samme tid de foregående år, og det ser heldigvis ud til at være en generel tendens," forklarer koordinator på dyrepasseruddannelsens hestelinje ved JU Århus, Helle Eriksen.     Også stalden er godt fyldt op. Pt har eleverne medbragt tilsammen 34 heste, og når Dansk Ride Forbunds elever kommer ind midt i august er stalden fyldt helt op med 75 heste.   Det er ikke helt til at sige, hvad der har holdt eleverne væk tidligere år og nu har fået dem tilbage igen i 2012, men Helle Eriksen har et kvalificeret bud: "Krisen har jo berørt os alle, men især hesteuddannelserne er hårdt ramt, fordi det i forvejen er en svær branche at få job i, og krisen har kun gjort det værre. Men selv i krisetider er der brug for veluddannede i hestebranchen, så det glæder os, at de unge også er begyndt at se mere optimistisk på det," forklarer hun.   Koordinator Helle Eriksen påpeger, at JU Århus også har gjort en ihærdig indsats for at gøre hesteuddannelsen endnu bedre, end den var i forvejen. "Skolen ansatte jo blandt andet mig sidste år til netop det formål, og jeg startede med at indlede et samarbejde med Dansk Ride Forbund, som også kommer vores hesteelever til gode. Dansk Ride Forbund afvikler nu alle kurser i træner-/berideruddannelsen her på skolen, og det giver jo vores grundforløbselever mulighed for at få information og sparring omkring hestene og høre omkring forholdene på elevpladser rundt omkring i landet," forklarer hun og understreger, at JU Århus, på trods af at hovedbygningerne i Malling er blevet solgt, holder fast i, at eleverne fortsat kan bo på skolen og derved være tæt på deres heste og bruge faciliteterne døgnet rundt. "Og de fortæller ofte, at netop dét betyder meget for dem," slår Helle Eriksen fast.  Stalden i Malling