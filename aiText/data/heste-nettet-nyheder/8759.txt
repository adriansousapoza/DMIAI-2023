Travdronning i sæsondebut 
2012-03-30T12:15:02
  Mathilde Trøjborg har de sidste par sæsoner været et af de store navne i dansk travsport. Den dobbelte millionær åbner på tirsdag sæsonen mod rivalen Nobodybeatsthebeat. Flemming Jensen er en privilegeret travtræner. I Mathilde Trøjborg og Nobodybeatsthebeat har han to af dansk travsports allerbedste hopper i sin stald. På tirsdag på den svenske bane Axevalla sæsondebuterer Mathilde Trøjborg og møder uventet staldveninden Nobodybeatsthebeat. Det har nemlig ikke været Flemming Jensens intention, at Mathilde Trøjborg skulle møde Nobodybeatsthebeat i sin sæsondebut, men i dette tilfælde lod det sig ikke gøre anderledes. »Det har været svært at finde løb til dem begge, og mit håb var da også, at Nobodybeatsthebeat skulle have været til start i sidste weekend, men hun havde desværre ikke point nok til at komme med i et V75-løb i Sverige. I stedet må de to ud i det samme opgør på tirsdag«, forklarer Flemming Jensen. Mathilde Trøjborg blev sendt på vinterferie efter at have vundet syv løb i fjor og tjent godt 750.000 kroner til sin ejer Morten Sørensen. Mathilde Trøjborg har ikke været spændt for en sulky siden og er udelukkende blevet ridetrænet. »Jeg synes, at alt er, som det skal være med hende. Selv med det åbenlyse talent hun besidder, er hun faktisk ikke verdens letteste hest at sætte op. Hun er en stor dame, der behøver en del træning for at komme i løbsform. Men det har hun fået op til sæsondebuten helt uden problemer«, siger træneren. Mødes til DM igen Mathilde Trøjborg og Nobodybeatsthebeat har mødt hinanden tidligere. Og det er også planen, at det vil ske, når DM for Hopper til maj afvikles på Royal Canin Arena i Odense. »Derfor skal Mathilde Trøjborg nu også til start hver 14. dag eller hver tredje uge frem til DM-løbet. Mit håb er så, at vi ikke får lige så meget grus i maskineriet, som vi faktisk havde op til DM i fjor«, siger Flemming Jensen, hvor hoppen dog vandt og henviste Nobodybeatsthebeat til tredjepladsen.  Men hvor langt er de to guldhopper egentlig er fra hinanden, kommer Flemming Jensen selv med et bud på her. »Mathilde Trøjborg har ved et par lejligheder vist, at hun i deres indbyrdes forhold har været den bedste, så jeg føler, at jeg sidder bag den bedste chance på tirsdag. Men med de takter, som Nobodybeatsthebeat har vist på det sidste, skal der nok ikke meget til, før det udlignes«, siger Flemming Jensen.   Hestesportens Medier    33 sejre i 56 starter er det hidtil blevet til i karrieren for Danmarks bedste travhoppe, Mathilde Trøjborg. 2,6 millioner kroner har hun totalt indløbet. Foto: TR Foto.