Schwizer ta'r teten i World Cup finalen
2012-04-21T00:00:11
Schweiziske Pius Schwizer har lagt sig i spidsen af den foreløbige stilling af World Cup finalen i hollandske s'Hertogensbosch.   På Ulysse (BWP e. Nonstop/Jus de Pomme) red han en velovervejet, hurtig og fejlfri runde i torsdagens første afdeling af World Cup finalen, der placerede ham på en foreløbig 4. plads. I dagens anden afdeling red han sin absolutte tophest Carlina (Holst. e. Carvallo/Landgraf I) ind på en flot andenplads. Sammenlagt giver det ham nok point til at indtage den foreløbige førsteplads i World Cup stillingen.  Pius Schwizer her på Graciella under en 1.45m klasse i s'Hertogensbosch. Foto: JP-Photo.dk   Torsdagens vinder, amerikanske Rich Fellers og Flexible (ISH e. Cruising/Safari) red sig til en 8. plads i dagens anden afdeling og indtager dermed 3. pladsen i den samlede stilling.  Rich Fellers og Flexible under sidste års World Cup finale i Leipzig. Arkivfoto: JP-Photo.dk   Schweiziske Steve Guerdat og Nino des Buissonnets (SF e. Kannan/Narcos II) har også været super springene i begge finalerunder. I første afdeling blev det til en andenplads mens det i dagens anden afdeling blev til et enkelt nedslag og en 6. plads, hvilket sammenlagt rækker til en foreløbig 2. plads i stillingen.   Dagens anden runde blev en spændende klasse med blot 3 fejlfrie i hovedrunden. Tyske Philipp Weishaupt på Monte Bellini (Westf. e. Montender/Ramiro) og Marco Kutscher på Cornet Obolensky (BWP e. Clinton/Heartbreaker) samt Pius Schwizer på Carlina måtte ud i en omspringning om sejren. Weishaupt og den fantastisk springende Monte Bellini leverede den hurtigste runde, et halvt sekund hurtigere end andenplacerede Pius Schwizer og snuppede dermed klassens førstepræmie på over 25.000 Euro.   Danske Emilie Martinsen har sikret sig deltagelse i finalen gennem den nordamerikanske liga, hvor hun har leveret konstante og gode præstationer med flere topplaceringer til følge. Emilie rider finalen på den svenskfødte hoppe Carisma (e. Cardento/Maraton) da hendes to umiddelbare førsteheste, Bøgegårdens Apollo (Holst. e. Acord II/Ronald) og Caballero (Westf. e. Champion du Lys/Acord II) hhv. har pådraget sig en skade og for Caballeros vedkommende først nu er på vej tilbage i stævneform. Derfor er Emilie også blot i s'Hertogensbosch for at samle værdifuld erfaring, eller som hun selv udtrykker det med et glimt i øjet "at få lidt hår på brystet".  Emilie og Carisma red en fin runde i gårsdagens første runde, hvor det dog blev til 3 nedslag undervejs og dermed 12 fejl der blev omregnet til strafsekunder. I dagens anden runde blev det til 17 fejl. I alt placerer det Emilie på en 30. plads. Emilie understregede allerede inden torsdagens første runde, at det nok ville være svært, især da hun og hestene efter et 3 måneders ophold i Florida, USA er vant til at ride udendørs på langt større baner og i et højere tempo. Den næste store udfordring for Emilie og hendes heste bliver deltagelsen i Global Champions Tour, hvor hun næste gang deltager når touren gør holdt i spanske Valencia.