Galoptræner er vendt hjem til Danmark
2013-03-05T18:44:39
Træner Flemming Poulsen har nu været en lille måned hos Lone og Jens Westh i Kirke Hyllinge, hvor han har 12 heste i træning. 1. februar flyttede Flemming Poulsen fra Frankrig til Danmark sammen med sin kone Filippa og datteren Flora for at blive træner for en af Danmarks store hesteejere, ægteparret Westh. Efter ti år i Frankrig blev han tilbudt stillingen og sagde ja. »Det er en spændende udfordring, så jeg er glad for det. Også fordi Lone og Jens er søde mennesker med en professionel indstilling til sporten, og det er et dejligt sted at være,« siger manden, der blandt andre trænede Danomast, som i 2002 satte dansk galopsport på verdenskortet, da den dengang seksårige hingst blev tredje i Hong Kong Cup International, et af verdens største løb.Venter sig meget af hoppe »Det er for tidligt for mig at sige noget om hestene, for vejret har betydet, at vi ikke har kunnet kommet ud og bestille noget, men kun har kunnet være i ridehuset. Jeg tager det stille og roligt og ser, hvad de kan vise,« forklarer Flemming Poulsen. »Vi venter os dog meget af Flower Spring. Hun er rigtig fin og en meget lækker hest. Hun nåede kun at starte to gange sidste år, men gjorde det godt,« fortæller Flemming Poulsen om den treårige hoppe, der vandt den ene af sine starter. Flemming Poulsen kan se både forskelle og ligheder inden for galopsporten i Danmark og i Frankrig. »I Frankrig er der ligeså mange dårlige heste som i Danmark, men der er til gengæld også mange, der er meget bedre. Træningen i Frankrig er hårdere på grund af de gode træningsbaner, fx at man kan træne ligeud, hvilket nedsætter skadesfrekvensen. Det er ikke det samme som at sige, at der ikke kan laves gode heste her, men de bliver bare lidt senere klar på grund af vejret,« siger Flemming Poulsen.Af Hestesportens Medier  Flemming Poulsen. Foto: US Photo.