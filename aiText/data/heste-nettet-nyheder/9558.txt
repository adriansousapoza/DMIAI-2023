Kusk donerer sine procenter
2012-11-22T11:03:23
Når NKI Racing Arena på mandag afvikler et større velgørenhedsarrangement, vil Kenneth Andersen være ekstra ivrig efter at vinde løb. Ved det store velgørenhedsarrangement bliver der samlet ind til Julehjælpen i Aalborg, og pengene går til fx enlige mødre, som ikke har råd til at holde jul. Travkusk Kenneth Andersen synes så godt om idéen, at han har besluttet at donere sine ti procent af eventuelle præmier, han kører ind til hesteejerne. »Det er et godt initiativ, som jeg gerne vil støtte. Jeg håber på en sejr, så det bliver et godt beløb,« siger Kenneth Andersen, der endnu ikke ved hvor mange køreture han har, men lige nu ser det ud til, at det bliver 4-5 stykker. »Jo flere der giver mig køreture, jo større chancer har jeg for at køre penge ind.« Mange af byens større erhvervsfolk har meldt deres ankomst til et totalt udsolgt arrangement til en kuvertpris på 1.000 kroner. Det er http://www.folke-hjælp.dk, som giver pengene videre til familier i Aalborg Kommune, som ikke har råd til at holde jul.   Af Hestesportens Medier Kenneth Andersen Foto: Flemming Andersen