Working equitation, en disciplin i fremgang   Opdateret
2011-10-09T10:00:23
Du har måske hørt om working equitation - en disciplin der er forholdsvis ny i Danmark, men i kraftig fremgang. Men hvad handler det egentlig om? Hvordan kommer man i gang, og hvor kan man få undervisning? Få svarene i følgende artikel, hvor vi introducerer den endnu lidt ukendte gren af ridesporten. Historie Working equitation opstod som disciplin i Portugal i starten af 1980'erne. Det var dog i flere hundrede år forinden en form for ridning der skulle bringe hest og rytter igennem dagligdagens arbejde. Som disciplin skulle ekvipagen bevise at de kunne begå sig i såvel dressur som igennem diverse forhindringer og samtidig kunne udføre øvelserne på hurtigste tid. I dag indgår netop disse tre discipliner i working equitation-konkurrencerne og på højt niveau udføres øvelserne tilmed på én hånd. For at kunne udføre disse discipliner måtte hesten være muskuløs, hurtig, fintfølende og have mod, eftersom man ofte beskæftigede sig med tyre. Til dette var lusitanoen formidabel. Lusitanoen er den portugisiske hesterace, og er en meget alsidig hest der især bruges til working equitation og tyrefægtning. Det er en mindre, men kraftfuld hest med stor smidighed, der egner sig særdeles godt til de højere klassiske samlede øvelser som også er en del af working equitation. Working equitation Working equitation består af tre discipliner; dressur, forhindringsbane og forhindringsbane på tid. Til alle tre discipliner behøver hestene stor løsgjorthed, samling og hurtighed for at kunne lave overgange, skarpe vendinger, stop, changementer, pirouetter, piaffe og passage - alt sammen udført på én hånd. For at kunne udføre disse krævende øvelser, skal hesten være sensibel og reaktiv ved selv den mindste hjælp fra rytteren. Det kræver stor kontrol af rytterens vigtigste hjælper, sædet, og kun en korrekt rytteropstilling kan give hesten mulighed for at udføre alle øvelser i balance. Undervisning Christina Bye Winding er uddannet instruktør i Traditionel Portugisisk Ridekunst, Instruktør 1 i Centered Riding®, har været i lære hos João Lynce, tidligere verdensmester i working equitation, samt arbejdet med uddannelse af lusitanohingste i Portugal. Hun rider nu for António Borba Monteiro som er overberider på Den Portugisiske Rideskole (EPAE). Christina bor i Portugal, men giver undervisning og clinics i Danmark i både Traditionel Portugisisk Ridekunst (dressur) og Working Equitation. Se mere på www.workingequitation.dk Også João Lynce gæster Danmark, og kommer til Hillerød den 22. og 23. oktober for at give clinic i portugisisk ridekunst og working equitation. Læs mere om arrangementet her Working Equitation er en meget alsidig og afvekslende disciplin og alle heste og ryttere kan være med, da træningen tilrettelægges efter den enkelte hest og rytters ønsker og formåen.