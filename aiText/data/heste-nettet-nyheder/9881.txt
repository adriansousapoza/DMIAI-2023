Eneste hvide travhest i Europa
2013-03-29T17:30:02
Den formentlig eneste hvide aktive travhest i Europa ankom natten til den 18. marts til Danmark. Totem de Visais hedder den helt usædvanlige hest, der er gået i træning hos træner Kenneth Nielsen fra Charlottenlund Travbane. Hesten er født og opvokset i Frankrig, og det er gennem venskabet med ejerne, at Kenneth Nielsen har fået hesten til Danmark. »Ifølge ejerne er han den eneste hvide travhest i Europa. Og han er ikke albino, da han har blå øjne og farve i hovene. Hans mor er også hvid, mens hans far er rød,« fortæller Kenneth Nielsen, der har træningskvarter i Gurre ved Helsingør. Totem de Visais har vundet et enkelt løb, og nu da han er blevet seks år, er der ikke så mange løb, hvor han kan starte i Frankrig, derfor syntes ejerne, det kunne være sjovt at se, om han kan gøre sig gældende i Danmark. »Jeg ved ikke, hvad han kan, men han traver godt. Og kulden og blæsten er heller ikke noget problem, da vejret i Normandiet, hvor han kommer fra, er ligeså koldt og blæsende som her,« siger Kenneth Nielsen, der lige vil se hesten an, inden han bestemmer sig for, hvornår den skal starte.Af Hestesportens Medier  Totem de Visais er gået i træning hos Kenneth Nielsen. Her er han på Charlottenlund Travbane. Foto: Privat.