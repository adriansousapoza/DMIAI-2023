Varsling af helikopteroverflyvninger over Sydsjælland og Midtjylland
2013-06-04T08:31:15
Varsling af helikopteroverflyvninger i Midtjylland På vegne af Naturstyrelsen Aalborg udfører SkyTEM Surveys ApS i ugerne 23-26 geofysiske opmålinger fra luften for at undersøge grundvandsmagasinerne og deres beskyttelse i fire udvalgte områder i Midtjylland. Målingerne udføres fra en helikopter, der flyver med en hastighed på cirka 45 kilometer i timen. Helikopteren flyver i cirka 60 meters højde over terrænet, og ca. 30 m under helikopteren er der ophængt måleudstyr - i form af en rammeantenne på 494 m2. Helikopteren flyver langs linier med en indbyrdes afstand på cirka 200 meter, og hver linie forventes kun overfløjet én gang. Så vidt muligt vil bygninger, mennesker og husdyr ikke blive overfløjet. De hidtidige erfaringer viser, at flyvningen kun i meget begrænset omfang medfører gener for lodsejere og deres dyr. Hvis De alligevel mener, at overflyvning kan være et problem, bedes De kontakte SkyTEM Surveys direkte på telefon 8620 2050 eller meget gerne mail til Solvej Trautner på spt@skytem.com. Den præcise tid og startdato er bl.a. afhængig af vejret og hvorledes forudgående projekter forløber, og kan derfor variere. Undersøgelserne er adviseret ved annoncer i hustandsomdelte aviser; - kortlægningsområderne fremgår desuden af kortene. Varsling af helikopteroverflyvninger over SydsjællandNaturstyrelsen gennemfører i disse år projektet 'Den Nationale grundvandskortlægning' af grundvandsressourcerne og deres beskyttelse i Sydsjælland. Undersøgelserne gennemføres i henhold til Miljømålsloven. Naturstyrelsen skal have mere at vide om geologien i området. Derfor vil der fra udgangen af maj og ind i juni måned 2013 blive udført geofysiske målinger fra luften i et større område i Sydsjælland. Undersøgelsesområdet er indrammet med blå, stiplet linje på kortet ovenfor. Målingerne udføres fra en helikopter, der flyver med måleudstyr i ca. 30 meters højde i form af en ramme-antenne på ca. 15m x 15m monteret under helikopteren. Ved målingerne indsamles data om jordens elektriske modstand til en dybde af ca. 150 meter. Helikopteren flyver langs parallelle målelinjer med en indbyrdes afstand på ca. 200 meter. Hver linje forventes kun fløjet én gang. Metoden har sidst været anvendt ved Næstved. Så vidt muligt vil beboelser og husdyrhold ikke blive overfløjet og flyvningen medfører kun begrænsede lydgener lokalt. Støjen kan dog være generende for fritgående heste og andre særlige dyrehold. Mener de, at overflyvningen kan være et problem for Dem, beder vi Dem kontakte os inden målearbejdet starter. Målearbejdet foregår i dagtimerne såvel hverdage som i weekenden. Målearbejdet starter tidligst mandag d. 27. maj og forventes at blive afsluttet senest fredag d. 14. juni. Start- og slutdato er bl.a. afhængig af vejret og forudgående målinger andre steder i landet og kan derfor afvige fra ovenstående. Undersøgelserne varetages af COWI A/S og udføres for Naturstyrelsen. 