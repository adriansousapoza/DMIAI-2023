World Cup kommer til Jyske Bank Boxen
2017-02-28T13:10:12
Så lykkedes det alligevel at fastholde World Cup kvalifikationsstævnet i dressur på dansk jord. Jyske Bank Boxen i Herning kommer bliver den spektakulære ramme om ridning i verdensklasse, når Reem Acra FEI World Cup kvalifikation i dressur og CSI3*-springning afvikles i 2017 og 2018   Hang i en tynd tråd Efter nedlukningen af JBK Horseshow i Odense, som der blev lukket og slukket for i 2016, har det svævet i uvished om Danmark ville miste sit World Cup kvalifikationsstævne. Man gjorde flere forsøg for at få flyttet lokation og afviklingstidspunkt, men i en lang periode hang arrangementet i en tynd tråd, for det var vanskeligt at få tingen til at falde på plads ( se her).   Heldigvis ser det nu ud til at være faldet på plads, og det bliver Herning, der skal være vært for Reem Acra FEI World Cup i 20017 og 2018, og tage imod de mange heste, ryttere og tilskuerere.   Reem Acra FEI World Cup Jyske Bank Boxen i Herning kommer til at danne en spektakulær ramme om ridning i verdensklasse, når Reem Acra FEI World Cup kvalifikation i dressur og CSI3*-springning afvikles i det midtjyske i 2017 og 2018. World Cup-eventen i Herning afvikles i et samarbejde mellem Dansk Varmblod, Dansk Ride Forbund og Equitour Aalborg, og udover at World Cup dressuren bevares på dansk jord (har tidligere været afviklet i Odense), er det særligt interessant, at avl og sport går sammen om at afvikle og udvikle så en stor event til glæde for hesteinteresserede i hele Danmark. Jyske Bank Boxen (MCH/Tony Brøchner)   World Cup i efterårsferien De sidste ti år er Reem Acra FEI World Cup i dressur blevet skudt i gang i Danmark, hvor den første kvalifikation af den prestigefyldte turnering er blevet afviklet ved det store JBK Horse Show i Odense i uge 42. Men nu rykker eventen vestpå, og de næste to år er det altså i Herning, at første kvalifikation skal rides. Eventen bliver fortsat i uge 42 - skolernes efterårsferie - hvor mange ridesportsentusiaster får mulighed for at opleve dressur og spring på højeste niveau.   "Først og fremmest er det jo fantastisk, at det er lykkedes for os at bevare en World Cup i Danmark, efter at samarbejdet mellem JBK Horse Shows og Odense Kommune stoppede. Det betyder rigtig meget for sporten fremadrettet. At vi oven i købet kan afvikle World Cuppen i Herning sammen med Dansk Varmblod, som har stor erfaring fra afviklingen af deres Hingstekåring i Herning, er et tydeligt bevis på, at avl og sport har samme målsætning. Dertil må man også bare sige, at det er fantastisk, at så mange ildsjæle vil være med til at løfte den store opgave, som et World Cup-stævne er. Jeg vil gerne sige tak til vores to samarbejdspartnere, MCH og Herning Kommune for opbakningen, og vi ser frem til et godt samarbejde" siger Generalsekretær i Dansk Ride Forbund, Jens-Erik Majlund.   Herning kommune hilser World Cup'en velkommen I Herning Kommune er der glæde over, at World Cup nu kommer til byen, og borgmester Lars Krarup ser frem til en festlig uge 42.   "I Herning er vi rigtig, rigtig gode til at holde store events. Med World Cup i dressur får vi endnu en stor og attraktiv begivenhed i verdensklasse. Det er til glæde for borgerne i Herning, der får mulighed for at opleve verdens bedste ryttere og heste på nærmeste hold. Og det er til gavn for de mange, der arbejder på hoteller, restauranter, i detailhandlen og alle de andre serviceerhverv i hele Midtvestjylland, der nyder godt af de mange gæster, som begivenheden vil tiltrække. Med et 2017, hvor Herning i forvejen kan byde på EM i Triatlon og EM i Landevejscykling, kan vi med World Cup i dressur vist roligt sige, at vi også i år lever op til vores motto: I Herning er alle muligheder åbne," siger borgmester Lars Krarup.   Stærke kræfter bag World Cup En af hovedkræfterne i Equitour Aalborg er Jens Trabjerg, som tidligere var en del af JBK Horse Shows, og det er glædeligt at have hans ekspertise med i ryggen, når World Cup-kvalifikationen flyttes til Herning. Ligeledes har Dansk Varmblod i forbindelse med deres hingstekåring en uvurderlig erfaring, når det kommer til at afvikle store events i Herning, og det er derfor et særdeles stærkt team, der kommer til at stå bag World Cuppen i Herning.   "I Dansk Varmblod glæder vi os over samarbejdet med Equitour Aalborg og Dansk Ride Forbund omkring World Cup-stævner i Jyske Bank Boxen. Vi ved, at store internationale stævner har en positiv effekt på ridesporten i et land, og det, som styrker sporten, ender med at styrke avlen. Vi er nu engang to sider af samme sag. Derudover har vi jo fra Dansk Varmblods side virkelig noget at komme med i denne her sammenhæng, idet vi har lavet store arrangementer i MCH siden 1980, så vores erfaring vil uden tvivl være værdifuld for projektet. Jeg håber og tror, det vil lykkes for os at etablere en mangeårig tradition med World Cup i Jyske Bank Boxen til gavn for avl og sport," udtaler Jan Pedersen, Formand for Dansk Varmblod.   Sport Event Denmark har tidligere været partner på World Cup'en i Odense, og Lars Lundov, direktør i Sport Event Denmark, glæder sig ligeledes over at det er lykkedes at bevare World Cup'en i Danmark.   "Der er nogle spændende perspektiver i eventen, både på den korte og lange bane, og der er ingen tvivl om at World Cup'en og dennes afvikling i en af Danmarks store multiarenaer, Jyske Bank Boxen, vil blive et godt match" siger Lars Lundov, direktør, Sport Event Denmark.   Om World Cup i Herning Dansk Varmblod, Dansk Ride Forbund og Equitour Aalborg står bag World Cup-eventen i Jyske Bank Boxen i Herning. Nøglepersonerne i denne konstellation er de særdeles erfarne stævnearrangører Jens Trabjerg og Casper Cassøe Krüth i tæt samarbejde med DRFs Kommercielle Chef, Lars Moss. Samarbejdet med MCH Messecenter Herning om afviklingen i de nye og større faciliteter i Jyske Bank Boxen giver nye og ambitiøse udviklingsmuligheder for eventen. På nuværende tidspunkt er der planlagt World Cup i dressur i 2017 og 2018, men ambitionen er, at eventen fortsættes og udvikles til også at omfatte World Cup i springning. Herning Kommune støtter også godt op om projektet.   Om Reem Acra FEI World Cup i dressur Reem Acra FEI World Cup i dressur er en af dressurverdens mest prestigefyldte turneringer. Det er her, at de bedste dressurryttere stiller op i håbet om at komme gennem nåleøjet til den endelige finale, hvor kun de bedste i verden bliver kvalificeret. Turneringen blev startet i 1985/1986 (med dansk sejr i dressur), og består af en række kvalifikationsstævner samt en finale.      Jyske Bank BOXEN er Danmarks første indendørs multifleksible hal af sin art. Med en tilskuerkapacitet på op til 15.000 er arenaen designet til en bred vifte af forskellige arrangementer, heriblandt DV Hingstekåring altså også World Cup stævner