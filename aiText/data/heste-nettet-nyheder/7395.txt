Dansk VM-hest solgt
2011-02-08T14:15:01
Den danskopdrættede hoppe Queen, som i september 2010 repræsenterede Danmark ved VM for unge springheste på Zangersheide i belgiske Lanaken, er solgt til Colorado, USA. Queen (e. Quantum/Cassini I/Lancier opdrættet af H.C. Toft) deltog under sin ejer Lars Kragh Iversen ved VM for ungheste i Lanaken, hvor det i 7-års trøstefinalen blev til en flot 8. plads. Ved finalen i det danske avlschampionat i august 2010, blev det til en 4. plads for ekvipagen. Queen deltog som 5-års i unghestechampionatet ved hingstekåringen i Herning og var desuden kvalificeret til DSA finalen for 5-års heste. Udover de mange flotte resultater i championatsklasserne, havde Queen i 2010 mange sejre i MB-, MA- og youngsterklasser.