Uddannelsestema: Hestevelfærdsrådgiver - Anitta
2011-04-14T13:00:02
Anitta har siden 2005 været selvstændig med internetbutik. Nu følger hun uddannelsen til hestevelfærdsrådgiver. Hvad fik dig til at vælge uddannelsen? Jeg har altid sagt, at hvis jeg nogensinde skulle arbejde med noget andet end det jeg gjorde, så skulle det være heste! Det er jo nok enhver hestepiges drøm, og samtidig ved man jo også, at det ikke er sådan lige til at komme til at leve af det, og som med så meget andet, skal der hårdt arbejde til. Derfor havde jeg ikke tidligere gjort så meget for at få drømmen til at gå i opfyldelse. Men da jeg så den nye uddannelse til Hestevelfærdsrådgiver, eller rettere sagt deres hjemmeside, blev jeg meget begejstret. Aldrig tidligere havde jeg set noget sort på hvidt, som beskrev præcis mine interesser og ideologier omkring træning og samvær med heste. Beskrivelsen af uddannelsen kunne simpelthen ikke passe bedre på mig. Jeg havde nok hjemmesideadressen som startside på min computer i næsten et halvt år, før jeg skrev til Bettina som driver Dyreuddanelser.dk. Derefter gik det hele hurtigt, og et par uger efter var jeg i gang med udannelsen til hestevelfærdsrådgiver. Har uddannelsen levet op til dine forventninger? Indtil videre har uddannelsen levet 100% op til mine forventninger. Bettina har sammensat en uddannelse som er faglig velfunderet med professionelle undervisere fra hele landet. Deres tilgang til emnerne er altid videnskabelig og jordbunden, og både den teoretiske og den praktiske del bliver forklaret på en god og pædagogisk måde. Mange af emnerne som vi kommer omkring har interesseret mig i flere år, men det er dejligt at få koblet den teoretiske viden på og suge til sig af Bettinas indsigt og praktiske erfaring. Hvad er din fremtidsdrøm? Målet med uddannelsen for mig er at blive bedre rustet til at træne mine egne heste ud fra indlæringspykologiske principper. Og drømmer jeg lidt videre, kunne jeg selvfølgelig rigtig godt tænke mig at formidle min egen viden videre til andre. Faktisk er jeg allerede så småt gået i gang med den del, for det er jo svært at holde al den spændende nye viden for sig selv, hvis nogen spørger en til råds.