Linnea vandt 110.000
2011-02-15T00:26:04
Linnea Ericsson havde mere end almindeligt held i sprøjten i søndagens Gina Tricot Grand Prix ved stævnet i svenske Borås. På hoppen Qruella M (SWB e. Quidam de Revel/Furidant) havde Linnea 5 fejl i hovedrunden og under normale omstændigheder, ville det betyde at dagen var omme for de to, men eftersom klassen blev afviklet i metoden Winning Round, som betyder at de bedste syv i denne klasse ligegyldigt hvor mange fejl de havde i hovedrunden, er kvalificeret til omspringningen, var Linnea og Qruella M sammen med svenske Jannike West på hingsten Vivaldi K (KWPN e. Indoctro/Nimmerdor) med hver 5 fejl, lige netop kvalificeret til omspringningen. I omspringningen var Linnea og Qruella M de eneste fejlfri og sluttede således med 5 fejl i alt hvorimod resten af deltagerne i omspringningen fik 4 eller flere fejl og i forvejen alle havde fejl med fra hovedrunden, blev det altså til en meget overraskende sejr til Linnea og Qruella M. Sejren var 110.000 kroner værd, vel at mærke svenske og omregnet til dansk valuta godt 93.000 danske kroner, hvilket også må siges at være en ganske god fortjeneste.  Linneas partner i både privat og forretningsmæssigt regi, irske Shane Carey var bedste rytter i hovedrunden på Lancero (Holst. e. Lancer II/Corrado I) hvor det blot blev til en enkelt fejl for tid, men ham valgte ikke at ride omspringningen på Lancero og sluttede dermed på den sidste placering som nummer 7, hvilket indbragte knap 7000 danske kroner. Parret havde mange flotte placeringer i løbet af stævnet, blandt andet kunne Shane tage sig af både 2. og 3. pladsen i lørdagens 1.50m klasse på hhv. Temple Road (Hann. e. Antaeus/Graf Dagobert) og Lancero. Shane blev kun slået af den unge svenske europamester for ungryttere, Douglas Lindelöw på Talina. For de to placeringer fik Shane i alt lidt over 8000 danske kroner. I 1.40m klasserne lørdag og søndag placerede Linnea Damgårdens Extens (DV e. Crelido/Aleksander/Wahnfried opdrættet af Elsebeth Jepsen og Peter Johansen) på hhv. 5. og 6. pladsen, mens hun på samme hest lørdag også indtog en 12. plads i en 1.30m klasse. Se alle resultater fra stævnet i dette link