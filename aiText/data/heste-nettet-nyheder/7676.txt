Kasper H. Hansen dansk mester
2011-05-07T17:52:22
Det blev en ny DM-sejr til Kasper H. Hansen og Cantando Lyngriis som dermed gentog bedriften fra DM finalen for juniorer i 2009. Som den eneste af mesterskabets ryttere formåede Kasper og Cantando Lyngriis (Holst. e. Cassini I/Zarewitsch XX avlet af Ejvind Krath) at holde sig fejlfri hele vejen fra første runde til og med dagens to finalerunder. Efter første finalerunde lå Kasper side om side med Maja Juhl Sørensen som red Gammelbys Chatel (DV e. Quebec/Corlando avlet af Lis og Adolf Sørensen) og ligeledes havde været fejlfri. Det holdt også næsten hele vejen gennem anden finalerunde for Maja Juhl Sørensen men på næstsidste spring faldt der en bom og dermed var mesterskabet afgjort. Dorthe Dahlmann Olsen og C. Itti (Holst. e. Classido/Landmeister) kunne indtage finalens 3. plads med 7 fejl samlet. Flere andre ekvipager viste stor kvalitet og gav løfter om en god fremtid for den danske springsport med meget talentfulde ryttere på heste som i nogle tilfælde også virkede som om, de kunne klare sig på seniorniveau. Den i Tyskland bosiddende ungrytter Sashia Astrup Jensen var rejst til stævnet med to mesterskabsheste Chesmo (Holst. e. Coriano) og Rapunzel (Old. e. Radiator/Argentinus). Chesmo husker nogle måske under danske Lars Bak Andersen begge opnåede flere placeringer i Grand Prix-klasser. Sashia red med et stort overblik og kun marginalerne gjorde at hun ikke blandede sig i dagens topkamp. Se alle klassens resultater i dette link