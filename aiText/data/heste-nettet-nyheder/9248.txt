Sidste afdeling af den indledende OL-Grand Prix
2012-08-03T18:36:23
Vi har i dag set den sidste halvdel af den indledende Grand Prix konkurrence i Greenwich Park, London.  Første rytter var amerikanske Tina Konyot , som rider den dansk avlede Dansk Varmblods-hingst Calecto V e. Come Back II. Calecto V er avlet af Inge Toft, Sønderborg. Tina trænes af danske Lars Pedersen, den tidligere Blue Hors chefberider, der i dag er bosiddende i USA. Ekvipagen vidste et fint program, dog med en lille taktfejl i den frie trav. Fantastisk flot parade med tilhørende tilbagetrædning. Små fejl i etter-changementerne. Ekvipagen blev belønnet med 70,486 %.  Næste rytter var svenske Tine Vilhelmson Silfven og den kun 10-årige hannoveraner-vallak Don Auriello e. Don Davidoff/White Star. En smuk og elegant hest, med en fantastisk skulderfrihed. Desværre kiks i toer-changementerne, hvormed ekvipagen sluttede med 74,271 %.  Østrigske Renate Voglsang og Fabriano, blev trods et lidt uroligt ridt, belønnet med 69,757 %.  Italienske Valentina Truppa og Eremo Del Castegno, leverede et flot ridt, hvor især passagen var med stor løft og energi. Valentina red i dag i almindeligt stævne tøj, hun har ellers hidtil startet i politiuniform. Valentina er et relativt nyt bekendtskab på dette niveau, men blev placeret som nr. 3 ved World Cup finalen i ´s-Hertogenbosch tidligere på året. Ekvipagen blev i dag belønnet med 75,790 %.  Den polske landsholdsrytter Beate Stremler med Martini e. Deryl, havde nogle ærgerlige fejl i etter-changementerne, hvilket resulterede i en score på 69,498 %. Beate er én af de få ryttere, der har haft sin hest siden den var 3 år og selv har uddannet dent til Grand Prix.  Herefter fulgte franske Jessica Michel på den 11-årige Oldenburger-hoppen Riwera e. Welt Hit II.Her så vi en hest med stor kvalitet i galoppen, hvilket kommer til udtryk i flotte galoppiruetter og flotte galop serier. Derimod mangler hesten stadig lidt styrke i piaffe, og resultatet blev 70,471 %.  Hollandske Edward Gal, der i 2010 til VM vandt Guld med verdens mest kendte dressurhest Totilas, var i dag ridende på endnu en sort hest, idet hans makker i dag var den hollandske KWPN-vallak Undercover e. Ferro/Donnerhall. Alt i alt et fantastisk ridt, med nogle af de bedste passage, piaff og overgangene imellem, vi har set i dag. I galopprogrammet kunne man derimod godt ønske sig lidt mere rummelighed. Eneste fejl var et kiks i galopanspringet. I alt blev ekvipagen belønnet med 75,289 %.  Britiske Richard Davison og Artemis red et pænt program, som dommerne belønnede med 72,812 %.  Tyske Kristina Sprehe og Desperados e. De Niro leverede et flot program, dog med mindre fejl i passagen, med flere taktfejl . Dommerne kunne dog lide hvad de så, og honorerede med 79,392 %. Vores helt egen Nathalie zu sayn Wittgenstein og Digby leverede et super ridt, med highlights i piaff og passage, som blev fremvist forbilledligt. Et par ærgelige fejl i etter-changementerne, kostede værdifulde procenter, og vores holdrytter endte dermed med 74,954 %.  Canadiske Ashley Holzer og Breaking Down havde lidt små problemer I den sidste piaff, hvor hesten gik lidt i stå, ellers et pænt program, som blev belønnet med 71,991 %.  Amerikanske Adrienne Lyle og Wizard e. Weltmeyer fremviste et solidt program, dog havde hesten en lidt problematisk skridtbevægelse, hvorfor ekvipagen endte med 69,620 %.  Norske Siril Helljesen red Dansk Varmblods-hoppen Dorina e. Blue Hors Don Schufro. Et pænt og solidt program, hvor hesten dog stadig mangler lidt styrke når den skal ind og piaffere, 70,426 % blev scoren.  Australske Mary Hanna red den 11-årige Sancette e. Sandro Hit. Hesten besidder en stor dejlig galop, hvilket dog endnu giver lidt problemer i de mere samlende galopøvelser, og ekvipagen sluttede med 67,948 %.  Portugisiske Goncalo Carvalho red Lusitano-hingsten Rubi. Rubi mestrede super galoppiruetter, galop-serier og især i piaff, kom hingstens store force for samling til udtryk, idet ekvipagen fik fremvist dagens flotteste og mest satte piaff. Parret blev belønnet med 71,520 %.  Victoria Max-Theurer red den store og imponerende Augustin e. August der Starke. Ekvipagen havde dog problemer i etter-changementerne, som kiksede helt, hvor hesten blev voldsomt spændt. Små fejl i overgangene fra piaff til passage, kostede også værdifulde point, og scoren blev dermed 73,267 %.  Ukrainske Svetlana Kiseliova red Parish e. Iris til 66,793 %.  Spanske Juan Manuel Munoz Diaz og P.R.E.-hingsten Fuego e. Utrerano VII, fremviste super passage med god bæring og god løft i hestens forknæ. En overlegen og tilfreds rytter, modtog scoren på 75,532 %.  Britiske Charlotte Dujardin med den 10-årige hollandske KWPN-vallak Valegro e. Negro løb af med klassens højeste score, idet parret indtog førstepladsen med 83,784 %. Valegro blev i sin tid solgt til Carl Hester fra Anne van Olst, men som Anne har udtalt, kan man ikke beholde dem alle. Hesten brillerer især med sin fantastiske travøgninger, hvor hesten konstant er hen over ryggen, aktive bagben og store forbens bevægelser. I det hele taget et super program, med ene af højdepunkter.  Steffen Peters red den 14-årige KWPN-vallak Ravel e. Contango i et stabilt program, der blev belønnet med 77,705 %.  Svenske Patrik Kittel red den 13-årige KWPN-hingsten Scandic e. Solos Carex. Patrik Kittel er i øjeblikket i Danmark kendt, som den nye rytter og ejer af Uno Donna Unique. Scandic var i dag knap koncentreret om opgaven, og var flere gange lidt for fokuseret på omgivelserne. Desuden indløb en lille misforståelse i den ene piaff, men ellers et fantastisk ridt, med især en imponerende passage. 74,195 % blev karakteren for Patrik.  Polske Katarzyna Milczarek og den smukke skimlede Ekwador udgjorde en elegant ekvipage, desværre var Ekwador lige knap fremme til tøjlen, hvilket bl.a. kommer til udtryk i piaffen, hvor hingsten var ved at gå i stå. Parret endte dermed med 69,286 %.  Lisbet Seierskilde og Raneur havde ikke deres bedste tur i dag, hvor "Nørden" var lige lovlig meget anspændt, og flere gange lidt for koncentreret på omgivelserne. Resultatet blev 69,863 %, og Lisbet opnåede dermed ikke nok point til at fortsætte i Grand Prix Special som individuel rytter. Adelinde Cornelissen og Jerich Parzival var i topform o leverede et flot ridt, uden fejl, hvilket blev belønnet af dommerne med 81,687 %.  Sidste rytter var tyske Helen Langehanenberg med Damon Hill e. Donnerhall/Rubinstein. Damon Hill brillerede med sin helt exceptionelle passage. Desværre var hingsten i dag, ikke tilstrækkeligt fremme til tøjlen, til at kunne fremvise lige så stor kvalitet i piaff-øvelserne. Alt i alt en smuk harmonisk ekvipage, som dommerne honorere med 81,140 %.  Kun 7 ud af de 10 hold, går videre til Grand Prix Olympic Special på tirsdag, og holdene vi skal se igen er (fordelt efter den foreløbige placering):  1. England 2. Tyskland 3. Holland 4. Danmark 5. USA 6. Spanien 7. Sverige  Nathalie og Digby (Arkivfoto: JP-Photo)