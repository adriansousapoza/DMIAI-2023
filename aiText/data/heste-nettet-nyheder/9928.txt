De bedste springryttere mødes på Tågerup
2013-05-03T09:27:07
Gode forhold for tilskuerne, men seniorfinalen streames også på DR sportens hjemmeside. Det er eliten af danske springryttere i alle aldersklasser, der stiller op, når Absolute Horses på onsdag den 8. maj slår dørene op for de danske mesterskaber i ridebanespringning. Det foregår hos Schou-familien på Tågerup lidt uden for Kolding.  Arrangørerne håber på rigtig mange tilskuere, og der er rigtig gode forhold ikke bare for rytterne, men også for tilskuerne. Onsdag og torsdag er der gratis adgang, mens det koster 80 kr. pr. dag fredag, lørdag og søndag. Et partoutkort kan dog fås for 200 kr.  Hvis man ikke har mulighed for at komme til Tågerup vil Senior-finalen, der præsenteres af First, bliver der streamet direkte på DR Sportens hjemmeside, så man kan følge den her.  Lørdag skal der findes vindere i Dansk Rideforbunds Mesterskab for Children præsenteret af BPI og Young Rider (U21) præsenteret af Honda ved Autocentralen. Søndag er der også finale i DRF-mesterskabet for Junior præsenteret af Kolding Kommune.  Både Andreas og Christian Schou stiller op til mesterskabet. Andreas varmer op med deltagelse på det danske landshold i Nations Cup-dysten i Linz i Østrig. Christian er netop kommet tilbage i sadlen efter en operation i det ene ben. Han fik betændelse i såret, efter han var blevet sparket af en hest. Men han bliver klar.  Torsdag var der åben banetræning på Tågerup, så man kunne få lov at prøve DM-banen. Her er det Georgia Timmermann, der springer på Flying Cavalina. Hun var taget fra Fyn på at prøve banen. Hun skal starte DM på hesten Sangrial H.