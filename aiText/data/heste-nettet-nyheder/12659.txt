DRF vil fremme bredden på bekostning af eliten
2016-12-17T09:57:05
DRF vil fremadrettet fremme breddesporten på bekostning af elitesporten. DRF ændrer målsætning og budgetrammer, og vil satse mere på at udvikle de mindre discipliner i ridesporten. Elitesporten kommer til at bære omprioriteringen   Ændret målsætning i DRF Vi vil udvikle de mindre discipliner, for de er vigtige for ridesporten. Derfor omfatter bestyrelsens oplæg til strategiaftale med DIF også en målsætning om at sikre fokus på de små discipliner, så de kan vokse og få flere udøvere, skriver DRF.   Med et meget lille antal aktive udøvere, er de mindre discipliner nemlig i fare for ikke at kunne overleve som selvstændige discipliner. Det ønsker vi ikke, og derfor skal det fremadrettede arbejde for udvalgene have fokus på udvikling i klubberne og rekruttering af nye udøvere. Det er baggrunden for, at Dansk Ride Forbunds bestyrelse har besluttet at ændre målsætninger og budgetrammer for de mindre discipliner.   Flere udøvere i de små discipliner Af bestyrelsesreferatet fra mødet den 7. december fremgår, at bestyrelsen har besluttet, at de mindre discipliner fremover skal være udviklingsdiscipliner med budgetrammer for 2017 på hhv. 200.000,- kr. (TREC og distance) og 300.000,- kr. (military og voltigering). Med udviklingsdiscipliner menes, at det primære mål for arbejdet med disciplinerne skal være at skabe værdi for klubberne og opnå et bæredygtigt antal aktive udøvere. Dette skal danne grundlag for fremtidssikring af disciplinerne og på sigt danne grundlag for en fremtidig talentudvikling og elitesatsning. Derfor skal fokus i udvalgene i højere grad flyttes mod udvikling og rekruttering frem for elitearbejde. TREC har som ny disciplin 100% fokus på udvikling og rekruttering, og det nye distanceudvalg har allerede udarbejdet en ambitiøs strategi for udvikling af sporten.   Baggrund Ridesporten er en alsidig sport, som rummer masser af muligheder for at dyrke samspillet med hesten i mange forskellige former og alle niveauer. Mange finder glæde i breddeaktiviteter, ture i naturen og deltagelse i klubstævner, og nogle ønsker også at konkurrere på højere niveau (fra C-niveau og opefter) - dem, vi kalder stævneryttere. Hvis vi ser på antallet af stævneryttere, så dyrker langt de fleste dressur og springning (ca. 93,5 % i 2014), mens distance, voltigering og military dyrkes af hhv. ca. 1,7 %, 1,6 % og 3,5 % (2014), og i modsætning til dressur og springning har antallet af udøvere i de små discipliner ikke udviklet sig bemærkelsesværdigt fra 2011 til 2014, skriver DRF.   Hvis vi også ser på budgetterne ift. antallet af ryttere, er der også uforholdsmæssig stor forskel på omkostningerne pr. aktiv rytter i de små discipliner og de store discipliner, udtaler DRF   Mere fokus på udvikling - mindre fokus på elitearbejde Som defineret i både Ambition 2022 og de strategiske spor vi pt. forhandler med DIF er det vores målsætning at styrke de mindre discipliner gennem udvikling i klubberne og rekruttering, og det er denne målsætning, som bestyrelsen ønsker, at udvalgsarbejdet i højere grad skal fokusere på fremadrettet. Det er også bestyrelsens vurdering, at budgetrammerne på hhv. 200.000,- (distance og TREC) og 300.000,- kr. (military og voltigering) er passende til at arbejde efter denne målsætning, skriver DRF videre.   Det betyder ikke, at vores eliteryttere ikke får mulighed for at starte internationalt og ved mesterskaber. Vi har en række dygtige ryttere, som de seneste år har udviklet sig rigtig fint. De skal naturligvis stadig have mulighed for at ride internationale stævner og internationale mesterskaber, redegør DRF videre for.   Det betyder heller ikke, at vores DM i disciplinerne bortfalder, som det er fremgået nogle steder i pressen. Vi opretholder naturligvis fuldstændig de samme mesterskaber som hidtil. Men det reducerede budget betyder, at forbundet ikke afholder udgifter til træning og stævnedeltagelse i samme omfang som tidligere. Vi har desværre ikke ubegrænsede midler, og det er vores helt klare overbevisning, at det er vigtigt at prioritere ressourcerne til at styrke disciplinernes bæredygtighed, skriver DRF.   Kilde: DRF     