Dressurlandsholdet blev nr. 4 i Rotterdam
2013-06-21T22:37:12
 Maria Anita Andersen og Loxana (Arkivfoto: JP-Photo) Det danske dressurlandshold var torsdag på banen i den femstjernede Nations Cup ved det store CHIO-stævne i Rotterdam, hvor det blev til en fin 4. plads. Landholdet bestod af Lisbet Seierskilde, Lars Pedersen, Maria Anita Andersen og Mikala Munter Gundersen. Fredag rides der Grand Prix Special i Rotterdam, mens der lørdag rides kür. Stævnet spiller en vigtig rolle i udtagelsen af det landshold, der skal ride for Danmark ved EM på hjemmebane i Herning til august.   4. plads til Danmark  Syv nationer var til start i Nations Cup'en i Rotterdam torsdag morgen, og Danmark havde fået en god lodtrækning med startnummer 6. Fem dommere med den danske OL-dommer Leif Törnblad i spidsen sad klar i dommertårnene, da klassen startede kl. 8.30.   Første Danske ekvipage på banen i Rotterdam var Mikala Munter Gundersen og My Lady. Ekvipagen red et rigtigt flot program, men fik desværre fejl i en piaffe og i skridtprogrammet, hvilket trak ned. Den danske ekvipage endte med et resultat på 67,426 %.   Herefter var Maria Anita Andersen på Blue Hors Loxana på banen for Danmark, og dommerne bedømte deres program til 68,170 %.   Lisbet Seierskilde på Jonstrupgaardens Raneur var tredje danske ekvipage på banen. Ekvipagen leverede et fint program, men en ærgerlig fejl i etterchangementerne trak desværre ned, og det blev til 68,362 %.   Sidste danske ekvipage var Lars Pedersen og Mariett, og ekvipagen leverede dagens bedste danske resultat på 69,234 %.   Hermed fik Danmark et gennemsnitligt resultat på 68,589 %, hvilket udløste en 4. plads i Nations Cuppen. Holdkonkurrencen blev vundet af England med et resultat på 74,624 %, mens 2. pladsen gik til Holland med 73,035 %, Sverige blev nr. 3 med 69,291 %.   Kilde: DRF 