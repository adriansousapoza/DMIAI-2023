Polosporten er kommet til Danmark
2013-04-24T21:14:04
En af verdens mest actionfyldte sportsgrene har stiftet en dansk organisation og samarbejder med Klampenborg Galopbane for at udbrede sporten. Danmark har nu to 'Sports of Kings', galopsport og polo. Engelske og danske poloentusiaster har slået sig ned i Danmark for at udbrede sporten, og som i sportens moderland er der også samarbejde mellem de to sportsgrene. »Polo er et rigtig sjovt spil, og da Danmark er det land i Europa med flest heste per indbygger, har vi sat os for at udbrede sporten her i landet,« siger Jacob Klingert fra den nystiftede Danish Polo Association. Han er godt klar over, at der hersker fordomme om, at polo er en meget dyr og eksklusiv sport, men det behøver den ikke være: »Sporten er, hvad man gør den til. Det behøver ikke være dyrere at have en polohest end en almindelig ridehest. Men jeg er da fascineret af livsstilen og det miljø, der er omkring sporten med store vidder og smukke omgivelser, som man fx ser det i England,« fortæller Jacob Klingert. 22.-23. juni afvikles der - efter fire års forberedelser - en poloturnering i Fælledparken i samarbejde med Københavns Kommune og Wonderful Copenhagen. Poloklubben er blevet en afdeling af Sportsrideklubben i Gentofte, men hestene er på ridecenteret i Vallensbæk, hvor de kan gå ude døgnet rundt i løsdrift. Sporten kræver smidige og hurtige heste, og derfor kan man omskole fuldblodsheste til polo, når væddeløbskarrieren er ovre, hvilket er en af grundene til samarbejdet mellem poloklubben og galopbanen.Eksklusive sponsorer Selv om Jacob Klingert understreger, at polo ikke en mere eksklusiv sport end ridning, så er der alligevel en aura omkring polo, som har gjort det muligt at skaffe sponsorer til turneringen i den tunge klasse som fx Maserati. En anden af klubbens stiftere er Christian Mellentin, der har spillet polo i England. »Vi vil vise danskerne, hvor familievenlig en sport polo er med masser af fine oplevelser. Og gøre den tilgængelig for alle. Derfor har vi sammen med sponsorer investeret i både heste og udstyr, og vi har fået den engelske træner Greg Greening til landet, så alle kan få lov til at prøve,« forklarer Christian Mellentin.Af Hestesportens Medier Læs mere om klubben og turneringen på http://www.copenhagenpoloopen.dk Læs mere om galopsporten på http://www.galopbane.dkVigtige datoer: 15. juni på Klampenborg Galopbane: Gentlemens Day, hvor der vil være opvisning og undervisning i polo. 22.-23. juni: Poloturnering i Fælledparken. 30. juni: Dansk Derby på Klampenborg Galopbane.  Polotræner Greg Greening, polospiller Jacob Klingert, amatørrytter Danielle Sønderbæk, polospiller Christian Mellentin og jockey Nicolaj Stott på Klampenborg Galopbane. Foto: Webartist.dk.  Polospiller Christian Mellentin, polotræner Greg Greening og polospiller Jacob Klingert. I baggrunden er det galophesten Gilbertian og Nicolaj Stott på Klampenborg Galopbane. Foto: Webartist.dk.