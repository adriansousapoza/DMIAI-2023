Travtræner går efter at vinde EM-guld 
2012-09-08T09:52:45
Tre gange har travkusken René Kjær vundet danmarksmesterskabet. Nu går han efter at vinde EM-guld og sætte store udenlandske stjerner på plads.   Der er mange år endnu i travkusken og travtræneren René Kjær, men det ligner efterhånden et foreløbig højdepunkt i karrieren, når den 40-årige kusk med stald i Frørup ved Nyborg midt i september over to dage er Danmarks repræsentant ved EM for professionelle travkuske i Tyskland. »Jeg har jo tidligere været med i EM-sammenhænge, men det som staldansat. Her gik det hæderligt alle gange, uden at jeg dog nåede at vinde. Min ambition er denne gang at få vist de øvrige, hvem René Kjær egentlig er. Jeg går efter at vinde EM-guldet,« siger René Kjær. Han har i snit de seneste 4-5 år vundet hen ved 100 travløb hvert år. Alene i fjor blev det til 105 sejre og 2,5 millioner kroner indkørt til hesteejerne. Og den gode form er fortsat i denne sæson, hvor han for tredje gang vandt danmarksmesterskabet.Landsmand som forbillede Landsmanden Birger Jørgensen var som regerende landschampion ellers udtaget til at repræsentere sit land til EM, men takkede nej, da han er optaget af løb på René Kjærs hjemmebane den ene af de to EM-konkurrencedage. Det har givet chancen for fynboen. »Jeg ser virkelig op til Birger, som tidligere har vundet verdensmesterskabet. Jeg lytter rigtig meget til, hvad han kommer med at gode råd. Jeg er sikker på, at jeg med en EM-deltagelse kan blive en erfaring rigere, og det kan jeg måske bruge på et senere tidspunkt,« siger René Kjær. Selv om han 15.-16. september skal møde en række af Europas allerbedste kuske, så vil danmarksmesteren ikke ryste i bukserne af den grund. »En række af mine modstandere er godt nok langt meget mere profilerede, end jeg er her i Danmark. Men det skyldes udelukkende, at de kører om langt større pengepræmier, og dermed gør det interessant for medierne og de mennesker, der spiller på travheste. De danske kuske og trænere er generelt på fuld højde med de største i udlandet. De har bare adgang til helt andre økonomiske midler,« siger René Kjær.Slipper aldrig Danmark Med de evner, som René Kjær har i en sulky, ville det være mere end forståeligt, hvis han på et tidspunkt søgte til udlandet, og her ville Sverige være et nærliggende mål. »Jeg er dansker og vil køre og tjene mine penge på de danske travbaner. Jeg kunne sikkert godt tjene flere penge i eksempelvis Sverige, men så ville det med garanti blive på bekostning af andre ting, som man med ikke kan købe for penge,« siger René Kjær. Selv om han med sin EM-deltagelse misser en af de største løbsdage på hjemmebanen Royal Canin Arena, så glæder han sig til EM-løbene på Bahrenfeld-banen i Hamburg. »Jeg synes, at jeg i al beskedenhed med de mange års erfaring, jeg bringer med mig til et EM, har grund til at være optimist,« siger René Kjær.Af Hestesportens Medier  René Kjær i rollen som vinder. Her ses han udvendigt for kollega Steen Juul.