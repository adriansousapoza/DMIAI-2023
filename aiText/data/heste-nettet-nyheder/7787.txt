Stort militarystævne i Tikøb
2011-06-08T10:00:02
I weekenden den 11.-12. juni danner de smukke områder omkring Engerupgaard for anden gang rammerne om et stort militarystævne. Military er også kendt som "Ridesportens Formel 1", og med nogle af Danmarks allerbedste ryttere til start, er der lagt op til en forrygende weekend med masser af aktion, spænding og dramatik!  Ved stævnet kan du bl.a. møde den danske VM- og OL-rytter Peter Flarup, VM- og EM-deltager Maybritt Kattrup samt EM-deltagerne Lærke Larsen (Senior), Camilla Sæbø Hansen & Caroline Regitze Jensen (Junior).  Bag stævnet står en af landets ældste og største rideorganisationer, Sportsrideklubben, mens det er Lotte og David Holms fantastiske baner på Engerupgaard i Tikøb, som rytterne skal ride på. Vil du opleve suset? Hvis du har lyst til at opleve Ridesporens Formel 1 på nært hold, så benyt lejligheden og tag familien, hunden og det gode humør med til Engerupgaard i næste weekend. Hvis man skulle blive sulten serverer Café Nødebo lidt godt til ganen, kaffen fås hos Mr. Bean og Engerupgaards ølvogn har kold fadøl fra Harboe, så der er lagt op til en weekend med masser af hygge, stemning og spændende oplevelser.  Om lørdagen er der elegance, smidighed, lydighed og præcision på programmet, når ryttere og heste konkurrerer i disciplinerne dressur og ridebanespringning.  Hvis man derimod er til aktion, spænding, fart og dramatik, så besøg stævnet om søndagen, hvor alle konkurrencerne afgøres i den hårde og krævende disciplin: Terrænspringning.  Du kan finde program for stævnet samt yderligere informationer på www.engerupgaard.dk. Kilde: Pressemeddelelse