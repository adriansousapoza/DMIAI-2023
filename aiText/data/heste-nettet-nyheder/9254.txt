Paint DM på Louiselund.
2012-08-04T11:53:48
Det smukke Louiselund ved Haderslev danner den kommende weekend ramme om det danske Paint Horse mesterskab 2012. Ryttere fra hele landet vil her kæmpe om placeringer i mange forskellige klasser og på alle niveauer, fra Green as Grass til Open.   Det danske Paint DM er årets største Paint show, og byder på et stort opbud af de farvede heste. DM afholdes i smukke omgivelser på Louiselund Ridecenter, hvor alle faciliteter er i top til et sådant show. Louiselund ligger ved Haderslev, og er således centralt placeret.   Der vil naturligvis være masser af spændende ridning at se på gennem hele weekenden. Der udbydes mange forskellige klasser, og der er bl.a. mulighed for at stifte bekendtskab med Pleasure, Reining, Trail, Hunter Under Saddle og Barrelrace.   Det danske Paint Futurity afholdes under showet, og i disse klasser konkurreres der om betydelige pengepræmier. Futurityet er en afkomstfremstilling hvor afkom efter registrerede hingste fremvises. Både føl og ungheste kan fremvises i halter klasser, 1-2 års afkom kan fremvises i Trail at Halter og Longe-Line og 3-4 års hestene kan fremvises i rideklasser som Trail, Pleasure, Reining og Hunter Under Saddle. Futurityet er et godt sted at starte hvis man søger efter sin fremtidige ridehest eller ønsker at se potentielle avlshingste. Heste der er til salg under showet vil være skrevet med rød i programmet.   Se foreløbigt program her: www.phcdk.dk/sys/files/shows/ dm%202012/dm%202012%20showbill.pdf  