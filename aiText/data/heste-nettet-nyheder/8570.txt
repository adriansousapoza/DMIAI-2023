Hingstekåring og Hestemesse d. 7.-11. marts 2012 i MCH Messecenter Herning 
2012-02-23T10:15:02
  Hingstekåringen i Herning har i mange år været kendt for de faglige specialarrangementer, som publikum har bakket stærkt op omkring. Clinics med verdensnavne som Kyra Kyrkland, Andreas Helgstrand, Albert Vorn, Anky van Grunsven, brødrene Schou og Edward Gal har i særdeleshed tiltrukket et talstærkt publikum.   2012 kommer ikke til at stå tilbage for tidligere år, idet det er lykkes at få den danske landstræner i dressur, Rudolf Zeilinger fra Tyskland, på banen torsdag aften. Han medbringer sin talentfulde unge berider, danske Daniel Bachmann Andersen, og sammen vil de indvie publikum i dressurridningens verden.   Rudolf Zeilinger, der selv har haft en international rytterkarriere på højt plan, medbringer egne heste, der aldersmæssigt spænder fra den helt unge remontehest til den færdigt uddannede Grand Prix-hest, og deler ud af sin rige erfaring med uddannelse af dressurheste. 76-årige Monty Roberts indtager fredag aften scenen i Herning. Hans mål er at gøre verden til et bedre sted for mennesker og heste, og det fører ham på rejsende fod ti måneder om året. Missionen er at kommunikere med dyrene i stedet for at bruge dominans og tvang.   Udgangspunktet er hver gang det samme; at få hesten til at samarbejde i stedet for at blot adlyde. For at nå dertil, begynder han med at provokere dens naturlige flugtinstinkt. Han kaster med sin longe og giver hesten et direkte blik, så den søger væk fra ham. Når hesten indser, at der ikke er fare på færde, begynder den at kommunikere. Til sine forskellige demonstrationer anvender Monty Roberts en række danske heste med forskellige problemer, og det bliver hans opgave at nå igennem den barriere af frygt, som blokerer hestene fra at kommunikere med deres mennesker.   Billetsalget til de to specialarrangementer er gået forrygende. Der vil være åbent for online billetsalg til og med den 6. marts kl. 16.00 og der vil ligeledes kunne købes billetter ved indgangen, med mindre der allerede er udsolgt.