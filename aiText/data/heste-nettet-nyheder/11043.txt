Valegro og Hønnerups Driver i smuk duet til JBK. 
2014-10-15T23:20:57
I aften handlede det om læring, indblik og indsigt i nogle af verdens bedste rytteres daglige træning til aftenens clinic til JBK Horse Shows i Odense. Før aftenens clinic spredtes der sig en forventningsfuld stemning blandt de mange tilskuere i Odense Arena, og det var da heller ikke hvem som helst der ventedes på. Aftenens program bød på to yderst succesfulde ekvipager, verdensstjernen Charlotte Dujardin med Valegro og Anna Kasprzak med Hønnerups Driver.   Første rytter på banen var Anna Kasprzak. Anna red den tiårige vallak Hønnerups Driver, der tidligere er redet af Andreas Helgstrand med hvem den vandt VM for ungheste i 2009. Nu, fem år senere er Hønnerups Driver næsten færdiguddannet til Grand Prix.   Andreas underviser Anna jævnligt, men ser "aldrig" ekvipagen live, hvilket må siges at være utraditionel træning. Deres undervisning foregår derimod via en skærm. Annas hal er videovervåget mens Andreas har et joystick der gør ham i stand til at styre kameraet. Dette fungerer godt, og gør at både Anna og Hønnerups Driver undgår køreturen til Andreas Helgstrands træningsfaciliteter.  Hønnerups Driver er en hest med utroligt store gangarter, og har let ved de frie øvelser, men sværere ved at være samlet. Derfor træner Andreas og Anna at holde ham tilbage, men også at ride hen mod problemet og give ham plads til at arbejde både oppe og nede i gear.   Anna og Hønnerups Driver viste i aften flere komplicerede øvelser, og gjorde en naturligt god figur. Hønnerups Driver er en stor velproportioneret hest med en naturlig selvbæring og samtidig er det en afslappet og dejligt rolig hest at se på. Andreas guidede publikum og ekvipagen gennem de klassiske Grand Prix øvelser, og Anna og Hønnerups Driver viste med denne aften at de er helt klar til fremtidige udfordringer samt at denne ekvipage er et match man skal holde øje med.     Carl Hester startede anden del af aftenens clinic med at træne en seks års unghest Diva Revdal og dennes rytter Sanne Henningsen. Carl lavede et humoristisk, professionelt og spændende indlæg sammen med Sanne og Diva Revdal, og guidede publikum gennem hestens gangarter, ting at se efter, og træningsfif der får hestene til at holde længe. Carl Hester er en naturlig og fremragende oplægsholder, hvilket gav anledning til megen latter og spontane klapsalver på tribunerne.   Herefter gik Charlotte Dujardin og Valegro på banen fulgt af stor applaus. Det var tydeligt at dette var ekvipagen publikum hovedsageligt kom for at stifte bekendtskab med på nærmere hold.   Valegro er en 12 års Hollandsk Varmblods vallak efter f. Negro og mf. Furioso II. Charlotte Dujardin og Valegro har delt en utrolig karriere, der startede da Charlotte Dujardin startede som groom hos Carl Hester hvor hun fik til opgave at ride og udvikle Valegro. Carl Hester og Charlotte Dujardin har arbejdet sammen i syv år. Det er tydeligt at ekvipagen og deres træner har et stærkt og godt bånd til hinanden, og Carl Hester nød tydeligvis muligheden for at rette på Charlotte, der i dagens anledning ikke havde mulighed for at tage til genmæle da hun var uden mikrofon.   Carl roste Valegro til skyerne, og sagde blandt andet; "Charlotte and I goes to church every sunday to thank God for this incredible talent". Og selvom udsagnet nok ligger et stykke fra sandheden, er der ingen tvivl om, at Valegro virkelig er et helt fantastisk talent.   Sammen er Charlotte og Valegro nemli flere gange verdensmestre i dressur og har blandt andet vundet WEG både i 2013 og 2014. De har desuden vundet FEI World Cup Grand Prix i London Olympia i 2011 hvor de foruden at vinde klassen satte ny verdensrekord for diciplinen med en score på 88.022%   Charlotte og Valegro representerede England til de Olympiske lege i 2012 og satte i første runde ny olympisk rekord med hele 83.784% Det Britiske hold vandt derudover guld og to dage senere vandt Charlotte og Valegro desuden den individuelle dressur med en score på 90.089%   Til det europæiske mesterskab i Herning i 2013 rød Charlotte og Valegro til tops i både Grand Prix og Grand Prix Special med henholdsvis 85.94% og 85.69%.   I 2013 slog de endvidere den eksisterende verdensrekord med hele 93.975% Denne havde hidtil tilhørt Edward Gal og Moorlands Totilas.   Valegro har, i en alder af kun tolv år, opnået resultater de fleste heste aldrig kommer i nærheden af, og det giver hans træner og rytter andre udfordringer. Valegro er, ifølge Carl, utroligt intelligent og kender sine ting. Han behøver ikke at træne de klassiske øvelser igen og igen. Han kender dem til hudløshed. Derfor er Valegros træning udfordrende på den måde at forstå at han kræver ny stimuli ofte. Valegro træner kun på banen fire gange ugentligt. Derudover består hans træning af ture, bakketræning og træning i vand. Carl pointerede desuden vigtigheden af at han får lov at komme på fold. Dog er Valegro tilsyneladende en uforbederlig ædedolk, og da det engelske klima sørger for dejligt græs det meste af året, får han kun lov at komme ud to timer om dagen. Ellers vil han, ifølge sin træner, ende kuglerund og ude af form. Carl Hester, Charlotte Dujardin og Valegro gav et godt indtryk af en yderst succesfuld trio, vi på ingen måde har set det sidste til endnu.   Charlotte Dujardin og Valegro er blevet til en fantastisk historie, et smukt makkerpar og sammen er de på toppen af en absolut fantastisk karriere.  