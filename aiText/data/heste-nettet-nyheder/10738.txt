De bedste springryttere fokuserer tidligt
2019-05-02T12:04:19
Hvordan fokuserer ryttere i ridebanespringning? Dette kan reelt være afgørende for, hvor godt en springbane fuldføres. De bedste springryttere har en tendens til, at fokusere på springet tidligere end de mindre dygtige springryttere, viser forskning   Erfarne springryttere Britiske forskere har kastet lys over, hvad de kalder 'kigge-adfærden' hos springheste. En analyse af springrytterens øjen-fokusområde, mens de springer, er gennemført af forskerne ved hjælp af et mobilt øje-sporings-udstyr. Forskerne gennemførte forsøget med 10 erfarne ryttere, der ikke var professionelle elite springryttere. Hver enkelt springrytter havde dog mere end 15 års rideerfaring.   Måling af visuel fokus Rytternes springfærdigheder blev først vurderet ud fra et spørgeskema. Rytterens 'kigge-adfærd' blev herefter registreret, mens de fuldførte en springbane opstillet inden døre, der bestod af tre identiske lodrette spring. De blev bedt om at springe banen 5 gange. Tiden for gennemførelse af hver enkelt bane blev målt ligesom timingen for deres anspring på hver af forhindringerne.   Rytterens 'kigge adfærd' under hele ridtet samt gennem de sidste 5 galopspring forud for springene blev analyseret detaljeret, billede for billede. Det blev defineret at rytterne selv havde låst sig fast på springet, såfremt de havde stirret på springet i 100 millisekunder eller derover.   Signifikante forskelle på spring Forskerne fandt forskelle i målingerne både i relation til hvilken runde der blev gennemført og det specikke spring. Der blev anvendt betydeligt mere tid på springene i runde 2, både generelt og målt i relation til de 5 sidste galopspring over et specifikt spring. Rytterne fokuserede på det første spring signifikant tidligere og hyppigere end det var gældende for spring nr. 2 og nr. 3. Rytterne havde samtidig betydeligt flere fejl på spring nr. 3 end spring nr. 1, men der var ingen afvigelser mellem de enkelte runder.   Bedre ryttere fokuserer tidligere Selv om resultaterne ikke gav signifikante korrelationer mellem 'kigge-adfærd' og færdighedsscorer for rytterne, fandt forskerne, at de ryttere der havde en tendens til at fokusere på springet tidligere forud for anspringet, generelt blev vurderet til at have de bedste springfærdigheder. Forskerne fandt også, at deres fokus på springet blev fastholdt i længere tid, end blandt de mindre rutinerede ryttere.   Behov for yderligere forskning Forskerne opfordrer på baggrund af studiet til, at der i forlængelse af deres indledende forsøg, gennemføres en større tilsvarende undersøgelse med elitesportsudøvere, for fuldt ud at afdække hvilke visuelle færdigheder der kan give en konkurrencefordel i springkonkurrencer.   Resultaterne som forskerne er kommet frem til, viser at korrekt visuel fokusering er en konkurrenceparameter som springryttere bør have fokus på og træne, når de øver derhjemme. Visuel træning bør derfor indgå på lige fod med andre øvelser, som en del af træningen og læringen i springdisciplinen, som man har set det i andre sports discipliner som f.eks. fodbold, tennis og basketball.   Forbered dig visuelt og fokuser på springet For de læsere der er skiløbere og som har prøvet at stå ned af slalom bakker, kommer forskernes resultat formentlig ikke som nogen overraskelse. De der har prøvet ved, hvor vigtigt det er at fokusere på den rigtige kurve, for at man kører banen snært nok og hurtigt nok, uden at komme på den forkerte side af portene. Her gælder det nemlig, at man skal fokusere meget tidligt på den næste port. Faktisk så tidligt, at man endnu ikke har nået at passere den aktuelle port før man fokuserer på den næste. Hvis ikke man gør det, kommer man hurtigt til at dreje for sent og når så ikke at komme rigtigt ind til den næste port.   Visuel øvelse - gør mester Forskningsresultaterne er derfor næppe særligt overraskende. Alligevel har de deres berettigelse. De henleder opmærksomheden på, hvor vigtigt det er, at træne rytterens visuelle fokus over spring - noget som mange springryttere sikkert ikke er så opmærksomme på.   Hall C, Varley I, Kay R, Crundall D (2014) Keeping Your Eye on the Rail: Gaze Behaviour of Horse Riders Approaching a Jump. PLoS ONE 9(5): e97345. doi:10.1371/journal.pone.0097345      Hvordan fokuserer ryttere i ridebanespringning? Dette kan reelt være afgørende for, hvor godt en springbane fuldføres. De bedste springryttere har en tendens til, at fokusere på springet tidligere end de mindre dygtige springryttere, viser ny forskning. (arkivfoto: JP-Photo.dk)