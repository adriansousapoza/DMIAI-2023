EM skudt i gang
2011-09-14T19:31:15
Med eftermiddagens åbningsklasse er europamesterskaberne i spanske Madrid for alvor skudt i gang. Dagens klasse er en tidspringning hvor eventuelle fejl bliver omregnet til tid. Klassens resultat har indflydelse på både morgendagens holdspringning såvel som den individuelle konkurrence. De danske ryttere havde gode runder, men ingen af dem satsede hårdt på tiden, alle red tydeligvis med de næste dages krævende konkurrencer 'in mente'. Andreas Schou og Uno's Saffier (KWPN e. Numero Uno/Amor) lagde ud for Danmark og red en flot runde med et enkelt nedslag i trekombinationen. Tiden stoppede på 90,09 sekunder, dertil kom 4 strafsekunder for nedslaget og i alt 94,09 sekunder. Camilla Enemark og Regino (KWPN e. Animo/Rebel Z II) lagde stærkt ud og måske var Regino næsten en smule for forsigtig på springene, hvor han sprang meget kraftfuldt og af og til blev lidt stærk for lette Camilla, der dog kompenserede med sin store rutine. Camilla sluttede på 98,94 sekunder. Christian Schou og Coronada (Holst. e. Coronado I/Lacapo) leverede en pragtpræstation på banens første 8 spring hvor hoppen sprang med fantastisk overskud og luft til bommene. Christian red et frisk tempo og holdt sig nemt indenfor samme tid som de topplacerede ryttere havde haft. Desværre red Christian lidt for stærkt frem til trekombinationen, hvilket resulterede i et nedslag på udspringet, en bred oxer. Endnu et nedslag på forkanten af en oxer kom til ekvipagens resultat og ridtet blev også langsommere på banens sidste tredjedel, hvilket gav de to et slutresultat på 95,52 sekunder. Emilie Martinsen og Bøgegårdens Apollo (Holst. e. Acord II/Ronald) leverede en super runde med en enkelt misforståelse mellem de to på vandgraven som undtagelsen, hvor Apollo desværre satte en fod i vandet. På trods af den ærgerlige fejl i vandgraven viste Emilie og Apollo fantastisk springning og kan med god grund være tilfredse med dagens ridt og bedste danske resultat på i alt 93,47 sekunder. De tyske ryttere viste vanen tro uhyggelig styrke og i særdeleshed Carsten-Otto Nagel og Corradina (Holst. e. Corrado I/Sandro) lagde stærkt ud med en fejlfri og hurtig runde der sikrede dem 4. pladsen i åbningsklassen og dermed slog de fast at de hører til de absolutte individuelle favoritter ved dette EM. Bedst på dagen var franske Olivier Guillon på den fantastisk springende Lord de Theize (SF e. Donald Rouge II/Tolbiac des Halles) som med 78,85 sekunder indtil videre, lægger sig i spidsen af det individuelle mesterskab. Som lidt af en overraskelse leverede østrigske Stefan Eder og Chilli van Dijk (Westf. e. Champion du Lys/Alcatraz) klassens næstbedste resultat i tiden 79,93 mens Schweiziske Beat Mändli og Louis (Old. e. Lord Pezi/Ultraschall) i tiden 80,11 besatte 3. pladsen. Holdkonkurrencen føres foreløbigt af Frankrig med i alt 2,95 strafpoint foran Tyskland med 4,41 strafpoint. Vore svenske naboer leverede fantastisk springning og indtager den foreløbige 3. plads og at dømme efter dagens runder, så absolut med mulighed for medaljer!  Det danske hold placerer sig på en foreløbig 14. plads men med flotte takter i dag, er der bestemt mulighed for en bedre placering over de næste to dage. Se alle dagens resultater i følgende link