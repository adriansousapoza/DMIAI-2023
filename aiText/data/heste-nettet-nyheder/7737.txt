Tysk sejr i Sprintermesteren
2011-05-24T11:28:17
Det lignede undervejs dansk sejr i et af årets største løb på Billund Trav, Sprintermesteren. Til slut slap kræfterne dog op for Pinocchio H J. I stedet blev det tyske Velten Couture, der vandt i duel med outsideren Windsong's Sisu fra Sverige.  I fjor viste vejret sig fra en noget mere positiv side, da Sprintermesteren blev afviklet. Det gav en flot banerekord signeret den senere derbyvinder Okay Bee, men søndagens regn- og blæsevejr over Billund Trav og flere galoperede heste kort ind i årets udgave fik tegnet et noget anderledes billedet. Fra start fik Århuskusken Birger Jørgensen timet det rigtig godt bag anpartshesten Pinocchio H J, og da favoritten Takeachancewithme og Bo Westergaard i spor to galoperede ud af svinget, og Classic Puzzle havde gjort det fra start og senere Jetblue Volo, så drog Birger Jørgensen til front med Pinocchio H J. Han fik straks den tyske gæst Velten Couture (Diamond Way) med sig i en god rygposition, og da tempoet var højt de første 1000 meter, kom der ikke rigtigt nogen heste frem i angreb i sporene på sidste langside over de 1600 meter. Vinderkusk hentet i Holland I sidste sving kunne man godt fornemme, at der måtte være en hel delt sparet i tyske Velten Couture, og da den først blev flyttet et spor ud ind på opløbsstrækningen, så kunne der bliver kørt væddeløb. Desværre var der midt på opløbet udsolgt for Pinocchio H J samtidig med, at outsideren Windsong's Sisu med Andre Eklundh angreb udvendigt for Velten Couture. Det blev siden de to heste, som afgjorde Sprintermesteren mellem sig med kneben sejr til hingsten Velten Couture i kilometertiden 1.13,3a/1600 meter. Tredjepladsen gik til Pinocchio H J. Velten Coutures tyske ejer fik 100.000 kroner for sin sejr. »Jeg fik mine sejrsforhåbninger op i sidste sving, da jeg havde fået et godt rygløb med Velten Couture. Jo han gik et rigtig godt løb«, sagde vinderkusken, hollandske Peter J. Strooper, der for år tilbage som træner tidligere har triumferet i Billunds internationale Sprintermesteren med hoppen Weltblut. Strooper var i øvrigt hentet ind som erstatningskusk for Thomas Panschow, der oprindeligt skulle have kørt Velten Couture, men fra den tyske stald havde man glemt, at der var løb på hjemmebanen i Hamburg samtidig med Billunds.Teit Rasmussen, Hestesportens Medier