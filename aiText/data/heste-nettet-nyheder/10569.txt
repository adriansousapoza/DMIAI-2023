Sejr til Ditte Mikkelsen i Prix St. Georges
2014-03-07T19:35:55
 Ditte Mikkelsen (JP-Photo)   Det blev i dagens Horsebook Prix St. Georges ved Dansk Varmblods Hingstekåring i Herning en overlegen sejr til Ditte Mikkelsen og Don Rohdian med 75,789 %. Ekvipagen havde et rigtig flot og fejlfrit program der osede af overskud og energi. 9-årige Don Rohdian er avlet af Mette Krabbesmark Jepsen og er efter elitehingsten Blue Hors Don Romantic/Lillemarkens Arkibal.   Andenpladsen gik til den unge rytter Anna Zibrandtsen og den laksorte 9-årige avlshingst Detroit e. Dimaggio/Lord Liberty G med 73,904 %.   Unge Carina Nevermann Torup var til start i klassen med to heste, hvor hun med Romando e. Blue Hors Romanov/Blue Hors Romancier blev placeret på tredjepladsen med 72,5 %.   Guldmedaljehoppen som Carina ligeledes var til start på, fulgte lige efter og kunne med 72,325 % besætte fjerdepladsen.   Susanne Barnow og Romance, som vi allerede i torsdagens clinic blev præsenteret for leverede ellers nok dagens bedste og mest imponerende ridt, desværre blev ekvipagen diskvalificeret af den grund at hesten bar en hut under ridtet, hvilket ikke er tilladt til indendørs stævner jf. Dansk Rideforbunds reglement.   Michelle Moeslund og Mellemhaves Copperfield lagde stærkt ud i deres travprogram, men desværre blev atmosfæren og larm fra publikum lidt for intens for den imponerende Bøgelys Camaro-vallak, hvilket galopprogrammet bar præg af. I alt blev det 67, 018 % til Michelle Moeslund og Mellemhaves Copperfield.   Klassens resultat kan ses her.