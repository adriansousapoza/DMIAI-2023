Toprytter tester springheste i Herning
2017-01-27T17:03:09
Dansk Varmblod har i samarbejde med Lars Bak Andersen headhuntet den svenske OL-rytter Henrik von Eckermann, som testrytter i Katrinelund Unghestechampionat i springning.   Publikum møder frem i stort antal, når toprytterne tester de 5-årige spring- og dressurheste i Dansk Varmblods Unghestechampionat. De senere år har landsholdsrytter Lars Bak Andersen trukket mange tilskuere til. I år kunne Lars desværre ikke få datoen i Herning til at passe ind i en travl kaldender, men det er vigtigt for ham, at ryttere, heste og publikum får en god oplevelse, når testrytteren sætter sig i sadlen. Han har derfor været med til at finde den helt rette rytter til jobbet. Det bliver den 35-årige svenske OL-rytter Henrik von Eckermann, som i år vil teste springhestene i Katrinelund Unghestechampionat. Det er et rigtigt scoop Dansk Varmblod her har gjort. Henrik von Eckermann begyndte at ride som 14-årig, og han blev trænet af den svenske OL-rytter Peder Fredricson, og i sit sidste år som ungrytter vandt han EM-sølv i 2002 i Bernstorffsparken med det svenske hold. Henriks gode blik for afstande og rytme i kombination med en let ridestil, sikrede ham en plads som rytter hos Ludger Beerbaum i Riesenbeck. Dengang i 2002, var Henrik blot 22 år. Nu er han selvstændig i en stald udenfor Bonn. Man kan læse mere om Henrik von Eckermann på hans hjemmeside, som findes HER. Kilde: Herning Horse Show