Grand Prix-placering til Emilie
2011-09-19T08:45:01
Som en overordentligt flot afslutning på EM-stævnet i Madrid, kunne Emilie Martinsen og Bøgegårdens Apollo ride sig til en flot 8. plads i lørdagens 1,55m store Grand Prix. Med to fejlfrie runder i hhv. hoved- og omspringningen indtog Emilie og Apollo (Holst. e. Acord II/Ronald/Fridericus) Grand Prix-klassens 8. plads. Christian Schou og Coronada (Holst. e. Coronado I/Lacapo) var nær kommet i omspringningen, men en enkelt tidsfejl havde sneget sig ind, da de krydsede mållinjen i en ellers fejlfri hovedspringning. De sluttede klassen som nummer 17. Hollandske Maikel van der Vleuten sejrede i klassen på VDL Groep Sapphire B (KWPN e. Mr. Blue/Grand Veneur) foran engelske Nick Skelton med Big Star (KWPN e. Quick Star/Nimmerdor) og franske Simon Delestre med Napoli du Ry (Old. e. Baloubet du Rouet/Silvio I) på hhv. 2. og 3. pladserne.