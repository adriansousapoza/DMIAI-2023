May-Britt Lund i flotteste kjole og hat
2011-09-05T12:00:01
Ved kåringen af hatte og flotteste outfit løb May-Britt Lund, Tina Lunds mor, med to af priserne på Klampenborg Galopbane.  Traditionen tro var der på Damernes Dag på Klampenborg Galopbane kåring af de smukkeste, sjoveste og mest fantasifulde hatte. May-Britt Lund løb med to af titlerne, nemlig den for årets flotteste hat og det mest elegante outfit. Det var en meget overrasket May-Britt Lund, der efterfølgende blev lykønsket af Tina Lund og Allan Nielsen.  »Da jeg blev udvalgt, ville jeg helst ikke op i Kongelogen for at modtage præmier. Jeg er jo ikke lige den type, som fører sig frem,« fortalte May-Britt Lund, der fik et gavekort på 500 kroner fra Matas og et års forbrug af jeans af mærket Object fra Bestseller. Kåringen blev foretaget af Anne Dorthe Jensen fra dagens hovedsponsor, Comenxa.  May-Britt Lund var i en hvid bluse fra Moscito og en sort nederdel fra hendes yndlingsbutik, Boutique Denal i Lyngby.  »Og hatten har jeg fået af min veninde, Majbritt Hjort fra Brogården,« sagde en meget smilende May-Britt Lund, der var til Damernes Dag for første gang i mange år. Modeshow på galopbanen Mellem løbene var der opvisning fra Bestseller, der viste den nye kollektion fra Object. Ti piger viste tøj, sko og tilbehør på trappen ved den Kongelige Tribune og foran tribunen.