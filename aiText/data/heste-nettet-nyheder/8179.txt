Tina tilbage i toppen!
2011-10-22T19:55:48
Lørdag aften vendte Tina Lund et noget tamt år rent resultatmæssigt til en flot andenplads i årets hovedklasse ved stævnet i Odense. Norske Tony André Hansen sejrede på Frodo og kan dermed tage en ny Mustang hestetrailer med sig hjem.   Det har været småt med de gode resultater i årets Grand Prix-klasser for Tina Lund, men her til aften viste hun publikum ved JBK Horseshows i Odense en A-Dur R (Old. e. Argentinus/Romadour II) tilbage i topform.   Den svære trestjernede Grand Prix-klasse voldte store problemer for selv de mest erfarne ryttere i feltet. En svær linjeføring kombineret med en stram tidsmåling, gjorde at der da hovedrunden var forbi, blot var leveret to fejlfrie runder. Det blev en mere end bare dramatisk klasse for en næsten fyldt Arena Fyn i Odense Congress Center, og det medlevende publikum satte en fantastisk scene.  Ni ud af klassens 47 starter opgav og yderligere tre måtte udgå på grund af fald eller stop. Mest dramatisk gik det for sig, da tyske Phillipp Rüpings hest stoppede på b-forhindringen i et dobbeltspring, og han helt uforberedt måtte tage turen udover hestens hoved og gennem forhindringen. Hesten fortsatte banen rundt i fuld galop, skræmt af trensen der var faldet af og hang om bagbenene. Hesten blev dog indfanget uden skade på hverken publikum eller banepersonale, og Phillipp Rüping kunne selv gå ud af banen uden hjælp.   Flere danske ryttere leverede fantastisk flotte præstationer. Christian Schou på Coronada (Holst. e. Coronado/Lacapo) og Thomas Velin på Grim St. Clair (SF e. Laudanum XX/Invicible) sluttede begge fejlfrit på springene men med hver en enkelt tidsfejl. De indtog dermed hhv. klassens 5. og 6. pladser.  Andreas Schou sluttede med en enkelt ærgerlig nedrivning på hans nye partner, What's Next i en god tid og dermed indtog de klassens 8. plads. What's Next sprang forsigtigt med stor kapacitet, og ekvipagen virkede harmonisk trods deres korte samarbejde, hvilket lover overordentligt godt for deres fælles fremtid.   Tony André Hansen lagde ud i omspringningen og lagde pres på Tina ved at levere en fejfri runde i et frisk tempo, dog uden at satse. Desværre strejfede A-Dur R ganske let en planke på JBK-springet, der lå på helt flade holdere, og da den faldt til jorden, gik der et medfølende suk gennem publikum, som sandsynligvis uden undtagelse alle heppede på den danske rytter.   Den svenske nykårede Europamester Rolf-Göran Bengtsson viste et fantastisk overblik og helt overlegen ridning på hingsten Quintero La Silla (Holst. e. Quantum/Chamonix). Rolf kom på banen i hovedrunden i det øjeblik Tina Lund krydsede målstregen fejlfrit og udløste en enorm jubellarm fra tribunerne, der først aftog lang tid efter, at klokken havde lydt for den svenske toprytter, der således ikke havde hørt den og allerede var næsten fem sekunder bagud, da han krydsede startlinjen. Rolf-Göran red hovedrunden i en rasende fart med skarpe vendinger for at indhente tiden, og længe så det ud til at lykkedes. På den næstsidste forhindring blev det desværre til et nedslag, og Rolf-Göran tog farten af Quintero og sluttede dermed knap 1,5 sekund uden for den tilladte tid.   Tony André Hansen fik en Mustang Elite-hestetrailer til en værdi af 120.000 danske kroner i førstepræmie, mens Tina Lund måtte nøjes med en kontant præmie på 50.000 kroner.  EM-sølvmedaljevinderen og gårsdagens sejrherre i Grand Prix-kvalifikationen, Carsten-Otto Nagel tog sig af 3. pladsen på Cazaro (Holst. e. Chambertin/Athlet), mens Nayel Nassar og Raging Bull Evangelis S (BWP e. Nonstop/Feinschnitt I van de Richter) red sig ind på 4. pladsen, begge med en enkelt tidsfejl i hovedrunden.