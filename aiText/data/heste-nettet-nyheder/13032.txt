World Cup finale-sejr med 90 % til urørlig Werth og 11. plads til Mai Tofte
2017-04-02T13:53:51
Det blev til hendes tredje World Cup sejr til storfavoritten tyske Isabel Werth på hoppen Weihegold i en absolut seværdig og spændingsfyldt World Cup finale i Omaha, der havde samlet et felt af absolutte topryttere, og hvor danske Mai Tofte Olesen blev nummer 11, som debutant i FEI finale regi   Isabell Werth urørlig Verdens for tiden mest vindende dressurrytter Isabell Werth vandt på hoppen Weihegold i aftes i Omaha, USA i World Cup finalen i dressur for hele tredje gang. Verdens 1'eren på FEI's rangliste gennem det meste af den forgangne sæson, OL medaljetager i guld for hold og individuel sølvvinder i Rio, sikrede sig endnu en sejr i den lange række af triumfer, da hun i går satte sig tungt på sejren med et helt fænomenalt ridt på superhoppen Weihegolf (e. Don Schufro / Sandro Hit) . Et ridt der blev bedømt til 90,704%!!!   Efter ridtet rakte Werth armen til vejrs og en finger i luften, for midt i sejrsrusen at signalere at sejren var hjemme, som hun vidste var hendes efter det perfekte ridt. Dejligt med et spontant og glædespræget indfald fra den ellers meget korrekte tysker.   Den 47-årige tyske dressurrytter, er vanskelig at komme udenom. Isabell Werth har været på toppen af international dressur i en lang årrække og har nu taget sin tredje World Cup finalesejr. Hun vandt sin første World Cup Sejr på Fabienne for hele 25 år siden. For ti år siden gentog hun succesen med en sejr i Las Vegas på Warum Nicht. "Det er helt særligt at vinde igen efter 10 år. Jeg ved hvordan det er at være nedenunder og jeg er taknemmelig for at være på toppen igen" udtalte Werth efter sejren.   Der er heller ingen tvivl om at Werth og Weihegold har indgydet respekt blandt de andre ryttere i feltet i denne sæson. Efter deres sejr for hold og individuelt sølv ved OL i Rio, har ekvipagen efterfølgende vundet tre World Cup kvalifikations stævner, og der var ingen tvivl hos nogen om, at hun lå til at snuppe World Cup finale titlen. Med sin 80+ score i Grand Prix'en og 90+ score i Küren, kunne ingen komme dem nær.   Det var et enigt dommerpanel, der inkluderede danske Leif Tørnblad, som placerede Werth på førstepladsen.   Fornem andenplads til Laura Graves Den unge 29-årige amerikanske dressurkomet Laura Graves, havde ellers lagt sig flot i front i aftenens spændingsfyldte klasse på sin brune vallak Verdades (e. Florett As / Gaya). Ekvipagen leverede deres absolut ypperligste. Som Laura Graves selv havde spået for kort tid siden efter deres flotte præstationer ved Wellington dressur festival i Florida, så viste Verdades at han havde endnu mere i sig til World Cup Finalen, end da han for nylig brød 80% muren.   Det blev til et fænomenalt ridt, hvor den unge ekvipage i deres første FEI World Cup Kür finale havde lagt sig i spidsen for konkurrencen med deres højeste score nogensinde - 85%, hvor især galop momenterne havde ekstraordinær høj klasse. Laura Graves vidste også efter ridtet, at de havde gjort det godt, og håbede på at dommerne ville belønne det.   Ved Grand Prix pressekonferencen udtalte den unge amerikanske rytter "Jeg har ikke vidst, hvor konkurrencepræget jeg faktisk er. Jeg ville virkelig gerne vinde. Det var en smule skuffende, men at komme som nummer to efter Isabell, føles alligevel næsten som at vinde. Dette er min første gang på podiet, som individualist". Den unge Laura Graves, har grund til at være stolt af sig selv og ekvipagens præstationer, og det eventyr som hun og Verdades, har gennemlevet sammen (se her).   Carl Hester en sympatisk og populær 3'er Carl Hester og Nip Tuck (Don Ruto / Amino) præsterede vanlig elegance og korrekthed, og sikrede sig tredjepladsen med et kontrolleret og veludført ridt. Nip Tuck var koncentreret og perfekt på hjælperne og med en korrekt bæring og hovedposition, lige i kroppen og præcis i bevægelserne - fuldstændig fejlfri og i perfekt harmoni med musikken.   Selvom Nip Tuck ikke er den mest spektakulære hest at se på, var ridtet et skoleeksempel på, hvorledes korrekt ridning skal udføres. Det var derfor fortjent at Carl Hester kunne indkassere 83,757 % for ridtet og en samlet tredjeplads, under stor anerkendelse fra publikum til den enormt populære ekvipage. "Han ramte musikken rigtig godt og overgangene blev udført de rigtige steder. Jeg tror han gav det bedste han nogensinde har gjort. Han gav sig maksimalt. Jeg kan ikke være utilfreds med en hest der yder sit absolut bedste", udtalte en tilfreds Hester efterfølgende, der som altid på den mest sympatiske og ydmyge vis, anerkender sine firbenede dressurpartners indsatser i konkurrencerne. Drømmen der blev til virkelighed Danske Mai Tofte Olesen, der sidste år debuterede i international Grand Prix med Rustique (e. Heslegårds Rubin / Midt West Ibi-Light), fik sin store drøm opfyldt i Omaha og blev en kæmpe oplevelse rigere. Ikke alene lykkedes det Mai Tofte Olesen og Rustique, at komme med til Omaha (se her), men de gjorde det så godt i Grand Prix'en (se her), at de også fik mulighed for at ride küren. Den relativt unge ekvipage har hurtigt fundet takterne sammen og udviklet sig med kanonfart i løbet af det sidste års tid, hvor de har deltaget flittigt i kvalifikationsstævnerne til World Cup'en.   Mai Tofte Olesen og Rustique's Grand Prix Kür program bød på meget høj sværhedsgrad og startede godt ud, hvor de især brillerede i deres galoppiruetter og etterchangementer. Det blev velfortjent til 74,300, som tilmed blev personlig rekord til ekvipagen.   En smilende Mai Tofte Olesen, red ud under Brødrene Olsens 'Fly on the Wings of Love", og hun må have følt det som sådan, for drømmen om at deltage i en World Cup finale var et af Mai's aller største, og som hun nu har fået opfyldt. Men mon hun ikke er frisk på at sætte nye mål? I hvert fald har Mai tidligere udtalt (se her) at hun har ambitioner om at Rustique nok skal holde til at de kan satse på en kommende OL deltagelse. Danske heste i blandt deltagerne Blandt de 14 World Cup-finalister var der hele tre danskavlede heste. Udover Mai Tofte Olesens Rustique bød finalen på to andre danskavlede OL-heste, nemlig Smeyers Molberg (e. Michellino/ Rambo) (opdr. Atterupgaard) og Gørklintgaards Dublét (e. Diamond Hit/ Ferro). Dublét blev med den lige som Laura Graves 29-årige amerikanske Kasey Perry-Glass nr. 7, mens Molberg sluttede på 12. pladsen med schweiziske Marcele Krinke Susmelj.   Se resultatet fra klassen her      Isabell Werth vidste med det samme hun havde gennemført sit ridt, at sejren var hjemme og hun havde vundet World Cup finalen i Omaha - den tredje World Cup sejr i hendes lange karriere. (Foto: 2017 Ken Braddick/dressage-news.com)  