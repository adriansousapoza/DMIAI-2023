Hvorfor står min hest ikke stille når jeg stiger op?
2013-08-23T16:44:33
Vil du gerne lære din hest at stå stille når du stiger op i sadlen og derefter først gå fremad når du giver den lov?   Mange heste har svært ved at stå stille imens rytteren stiger op i sadlen. Tit ignorerer vi det og lader stå til hvis hesten rykker på sig, eller begynder at gå imens man svinger sig op i sadlen. Det er dog en rigtig god ide at lære sin hest at stå stille ved opsidning og blive stående indtil du selv er klar og giver den signal til at gå fremad.   Ud over at det er mere behageligt at stige op på en hest der står roligt og venter, så er det også mere sikkert. Når din hest bevæger sig imens du har foden i bøjlen og svinger dig op er der større risiko for at snuble, falde eller få stødt hesten med foden - og at den derfor kan blive bange og løbe eller springe til siden.   Hvordan gør man? Til at starte med skal du gøre dig klart hvorfor hesten ikke står stille. Der kan være forskellige grunde og det er vigtigt at man ved hvad der er grunden, da det er udgangspunktet for hvor man skal starte træningen. Som udgangspunkt vil jeg dele grundene op i tre hovedpunkter der skal tages til overvejelse. Balance og styrke, Forståelse og Ubehag/smerte.   Balance og styrke Har din hest dårlig balance eller er den ikke muskulært stærk, kan det være rigtig svært for den at holde balancen imens du stiger op. Når du sætter foden i stigbøjlen på den ene side af hesten og svinger dig op over sadlen giver du et træk til siden i hesten, bagefter når du lander i sadlen retter du dig automatisk på plads indtil du sidder i ligevægt og har bøjlerne på. I den proces skal hesten kompensere for den uligevægt vi påvirker den med, hvilket kan være rigtig svært når den ikke må rykke på benene for at hjælpe til.   Start med at lægge mærke til om din hests ben, når den står stille, er placeret med god plads imellem forbenene og bagbenene. Hesten skal stå med et ben i "hvert sit verdenshjørne". Står din hest fx. med forbenene meget tæt samlet, bliver dens balance dårlig, hvorimod hvis den har spredte ben har den et bedre udgangspunkt for at holde balancen og stå stille ved opsidningen.   For selv at få fornemmelsen for hvor vigtig benenes placering er, kan du prøve hvordan det virker på dig selv. Stil dig op med fødderne helt samlet. Få en til at skubbe stille og roligt til dig fra siden og læg mærke til hvordan din balance bliver udfordret. Prøv så bagefter at stille dig med fødderne længere fra hinanden og få igen personen til at skubbe til dig. Du vil opdage at det nu er meget nemmere at holde balancen når fødderne er længere fra hinanden! Det er det samme for hesten og derfor er det meget vigtigt, at lære sin hest at stå med benene godt spredt inden opstigning.   Hvad gør man så hvis hesten altid står med meget samlede ben? Ud over at lave træning for at opbygge muskler og balance, er det en god ide at lære hesten, at du kan flytte ét ben ad gangen på den. På den måde kan du, når du skal stige op, stå ved siden af hesten og rykke på dens ben, så den får mellemrum mellem benene og har bedre balance. Hvis du gør det hver gang du skal til at stige op, hjælper du hesten til bedre at holde balancen og dermed stå stille og den lærer samtidig at det er sådan den skal placere benene i opstigningssituationen.   Forståelse af opgaven En anden grund til at din hest ikke står stille, kan være, at den ikke har forstået, at det er det den skal! Hvis du gentagende gange lader din hest stå uroligt mens du hopper i sadlen, eller lader den gå fremad inden den får signal, så lærer du hesten, at det er det den skal gøre! For hesten er det at stå stille ved opsidning en træningsøvelse på lige fod med alle andre øvelser. Så hvis vi ikke er skarpe til at fortælle hvad vi vil have hesten til, så kan øvelsen i hestens hoved hurtigt hedde "stå stille indtil rytteren er oppe (eller på vej op) og så må jeg gå" i stedet for det vi egentlig vil have, nemlig "stå stille indtil rytteren er oppe og har givet mig signal til at gå fremad"   For at træne hesten til at stå stille indtil du er helt oppe i sadlen og selv giver signal til at gå fremad, er det vigtigt at hesten har et godt indlært stopsignal. Dvs. at hesten skal lære at forstå "stop" enten som stemme- eller kropssignal eller som et pres i tøljen indtil den står stille. Stopsignalet skal for hesten betyde "jeg skal stoppe op og stå stille indtil jeg får et nyt signal". Det er vigtigt at øvelsen ikke kun betyder at hesten skal stoppe op, men også at den skal vente på nyt signal. Det kan vi nemlig bruge når vi skal stige op på hesten, da det vi her beder hesten om er at stå stille og så stiger op, inden vi beder den om at gå fremad.   Indlæring af stopsignal Gå ved siden af din hest med tøjlerne i hånden. Bed din hest om at stoppe ved at lægge pres i tøjlen, så hesten stopper. Du kan samtidig sige fx. "stop" til hesten, så den både lære at træk i tøjle og et bestemt ord betyder stop. Så snart hesten er stoppet op, slipper du presset i tøjlen og roser den. Det er meget vigtigt at du slipper presset i tøjlen lige idet hesten gør det rigtige, i dette tilfælde at stoppe op. Det at du fjerner presset i tøjlen er hestens belønning for at gøre det rigtige. Du kan ud over at slippe presset belønne ekstra med en godbid eller nusse og rose.   Når hesten står stille beder du den om at gå fremad igen. Her er det vigtigt at det er dig, der beder hesten om at gå frem og ikke hesten der selv begynder at gå, da vi gerne vil have stopsignalet til at betyde, at hesten skal blive stående indtil nyt signal. Du kan udvide øvelsen med at du bevæger dig ved eller rundt om hesten når den står stille, så det bliver klarere for den at den skal stå stille indtil du beder den om at gå fremad. Når stopsignalet er godt indlært kan du gå videre til at træne opsidningen.   Opsidning Når du går i gang med at træne selve det at stige op i sadlen, er det en god ide at gå gradvist frem. Dvs. at du ikke i første forsøg svinger dig hele vejen op i sadlen og sætter dig til rette, men i stedet udfører en del af øvelsen. Fx. kan du sætte foden i stigbøjlen og lægge lidt pres i den og derefter tage foden ud igen. Derefter beder du hesten om at gå en runde og går igen hen til det sted du vil stige op og giver signalet "stop". Derfra udvider du gradvist øvelsen indtil du sidder i sadlen og er klar til at bede din hest om at gå fremad.   Ubehag/smerte Til sidst er det vigtigt at have med, at grunden til at hesten ikke vil stå stille også kan stamme fra at hesten føler ubehag eller smerte! Det kan fx. være i form af en dårligt tilpasset sadel, smerter i ryg, ben eller andet. Gør det ondt på hesten når du vil stige op vil den prøve at fortælle dig det ved at undgå at du stiger op! Virker din hest utryg, viger eller virker sur når du skal stige op, kan det derfor være en indikation på at der er noget galt med udstyr eller hest. Er du i tvivl om det kan være smerter, eller ubehag ved udstyret der er årsagen, er det vigtigt at du starter med at få det udelukket i samråd med en professionel vejleder som fx. sadelmager eller dyrlæge, inden du går igang med træningen af dine hest.     God fornøjelse med træningen.  JP-Photo.dk