Klar sejr til Nils-Christian Larsen i 4.1 A-finale
2011-02-26T18:15:09
Fra start til slut lå norske Nils-Christian Larsen og Reyr frá Dalbæ i klar føring i A-finalen i 4-gangen. Nils-Christian har en overgang boet i Danmark, og det, for ikke at tale om hans smilende fremtoning, er nok medvirkende til hans store popularitet. Nils-Christian Larsen sluttede med 8,03 med et pænt stykke ned til andenpladsen, Lucia Koch og Jarl frá Miðkrika med 7,77. Generelt var 4.1 A-finalen præget af ekvipager, der virkelig gerne ville ud og vise sig selv - en fornøjelse at være tilskuer til. Højeste karakter 9,5 blev givet til Nils-Christian Larsen for en helt igennem fantastisk tölt. Desværre måtte Isabelle Felsum tage Viktor fra Diisa ud allerede under traven, og afslutningsvist havde man en lidt uheldig præmieoverrækkelse, da Merkur von Birkelund blev forskrækket og væltede med Johanna Beuk under sig. Johanna kom dog på benene igen og forlod banen til fods. Isabell udtalte efterfølgende til Heste-Nettet: "Jeg kunne mærke, at Viktor ikke var med mig og ikke var glad, og det viste sig, at han havde en sten kilet fast mellem skoen og strålen, så det var godt, jeg valgte at trække mig."