Cesar Lérias, nu med clinic i Danmark
2012-01-11T11:41:57
Den portugisiske underviser Cesar Lérias, måske bedre kendt som Sanne Salomonsens træner, afholder nu som noget nyt kurser i Danmark. Sanne og Cesar kunne opleves ved DV's hingstekåring i Herning i 2011, se Heste-Nettes interview med dem begge her.   Al portugisisk ridning er i dag påvirket af arven efter den berømte, portugisiske mester, Nuno Oliveira. Han var vel nok en af de allerdygtigste og mest vidende ryttere/undervisere i det 20. århundrede. Cesar Lérias er selv elev af én af denne store mesters elever, nemlig Manuel Jorge de Oliveira, og hans ridefilosofi har elementer fra både den traditionelle portugisiske ridning, fra tyrefægtningen og fra Working Equitation. Hans tilgang til ridningen er baseret på hestens individuelle personlighed og fysik, med målet at bevare hestens egen psyke, dens naturlige gangarter og i dens egen balance.   "Lad være med at behandle din hest som en person, for den er ikke en person, den er et dyr. Behandl din hest som en hest, og prøv at være en leder for din hest. Og du må forstå hvad en leder er, lederen er ikke chefen. Chefen laver kun regler - lederen laver også regler, men forstår en dårlig dag og forstår de dårlige øjeblikke." citat Cesar Lérias, interview med Heste-Nettet, 2011.   Kurserne er åbne for alle, uanset ride-disciplin og ambitionsniveau. Cesar underviser den enkelte ekvipage ud fra deres nuværende niveau, og der er masser af inspiration og lærdom at hente hos den dygtige portugiser, fra unghest til grand prix.   De første kurser finder sted d. 26.-27. januar på Sjælland og d. 28.-29. januar i Jylland (Århus Syd). Tilmelding sker "først til mølle", dog senest d. 24. januar.   Dette er de første kurser i et forløb der vil strække sig over hele året. De følgende kurser er planlagt d. 1.-2. marts på Sjælland, 3.-4. marts i Århus, 12.-13. april på Sjælland og 14.-15. april i Århus. Datoer for maj-juni følger snarest.   For yderligere information, se debatten på Heste-Nettets forum "Brugernes Arrangementer" (link nedenfor)