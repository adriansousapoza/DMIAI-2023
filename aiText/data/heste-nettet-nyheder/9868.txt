Fodring - de 9 gyldne huskeregler!
2013-03-22T13:34:10
Gode basisprincipper vedrørende fodring af hesten, er altid godt at blive husket på. Her kommer der 9 gyldne regler, som bør være gældende i ethvert hestehold. Du har sikkert hørt det meste før, men det kan ikke gentages for ofte!     Husk at fodre hyppigt - Det er muligvis den ældste regel i foderbogen, men at gå efter at fodre mange små, men hyppige måltider. Det efterligner bedst muligt hestens naturlige adfærd, som er at små-spise over flertallet af døgnets timer. Jo flere måltider jo bedre, så der kontinuerligt er gang i hestens fordøjelsessystem.    Undlad store portioner kraftfoder - Hvorfor spilde penge, give dig selv ekstra arbejde, og risikere at skade hesten samtidig, til ingen nytte? Forskning i hestens tarmsystem har påvist, at hestens evne til at konsumere kraftfoder i et enkelt måltid, i mængder over 2 kg, øger risikoen for at enzymerne i tyndtarmen ikke kan nå at bearbejde så stor en mængde kraftfoder. Derimod kan det medføre fordøjelsesmæssige problemer for hesten som kolik, of forfangenhed og belaster endvidere nyrerne i udskillelsesprocessen.    Grovfoder er konge! - Hovedparten af hestens ernæring, skal komme fra grovfoder. Min 1,5% af hestens kropsvægt pr dag, men gerne ubegrænset. Både græs og tørt hø og wrap, der også kan suppleres med lucerne og opblødte roepiller eller grønpiller. De tæller nemlig også som fiber.    Brug kvalitetsfoder - Hestens fordøjelsessystem er langt sartere end andre græs ædende dyrs, og foderkilder skal derfor være af god kvalitet. Støvet foder og muggent wrap, eller hø med svampesporer, er bandlyst, og kan forårsage sundhedsmæssige problemer som fordøjelsesmæssige problemer og luftvejsinfektioner. Vælg derfor godt foder, frem for at risikere at skulle bruge penge på eventuelle unødige dyrlægekonsultationer.    Gradvise foderændringer - Skal der indføres foderændringer, så gør det gradvist. Dette gælder både ved sæsonmæssige overgange, fra sommerfodring til vinterfodring, samt ved skift til nye fodermidler på andre tidspunkter. Tillad minimum 5-7 dage, således at hestens fordøjelsessystem kan nå at indstille sig på de nye fodermidler, så det kan fungere optimalt.    Adgang til rent vand - Hesten skal altid have adgang til rent frisk vand. Sørg for at have tilstrækkelige vandreserver, da hver enkelt hest nemt kan drikke 40-50 liter vand om dagen, men lad ikke gammelt vand stå for længe, så tøm og rengør vandkar regelmæssigt. Hvis heste bliver tvunget til at drikke vand, der er forurenet med snavs, alger eller gødning, kan den blive syg, eller undlade at drikke de mængder der skal til, for at den ikke bliver dehydreret.    Undlad lange perioder uden foder - Undgå at hesten går lange perioder uden adgang til føde. Det gælder både på fold og når den er på stald. Dette gælder også såfremt hesten skal slanke sig. Så giv den hellere et kaloriefattigt fyldprodukt, som kan fungere som beskæftigelse. Hestens hø ration kan f.eks. suppleres med et tilskud af vårbyghalm eller frøgræshalm. Det indeholder store mængder lignin, som er ufordøjelige fibre og gæringen i stortarmen har meget svært ved at nedbryde disse fibre, hvorved de bidrager til at holde fordøjelsessystemet i gang, uden at hesten tilføres yderligere kalorier.    Motioner ikke efter måltider -Hesten skal have ro til at fordøje sit måltid, før den motioneres. Fordøjelsessystemet skal have tid til at omsætte næringsmidlerne, og i 1-3 timer efter måltidet stiger insulinmængden, mens blodsukkeret falder. Hesten vil typisk ikke yde optimalt indenfor denne periode. Vent derfor gerne min 1-2 timer efter større måltider, før hesten motioneres, især hvis den forventes at arbejde intensivt.    Juster foderet efter arbejdsintensitet - Udover at hesten kan have en foderplan der er i balance med dens fysiske konstitution, er det vigtigt at tilpasse fodermængden efter den aktuelle arbejdsintensitet. Har hesten en eller flere fridage, hvor den tages ud af arbejde, så reducer hestens kraftfoderration. Har hesten længere sygdomsperioder, hvor den er inaktiv og står på boks, skal kraftfoderrationen, ligeledes nedsættes og evt. erstattes af 'beskæftigelsesfoder' uden de store energimængder. Fortsætter hesten på fuld ration energifoder, vil det kunne påvirke temperamentet og sætte sig som yderligere kg. Øget temperament er uønsket, hvis hesten skal have boksro, og ekstra kilo, kan gøre, at det tager længere tid at få den i form efter en periode med inaktivitet. Fodr derfor efter den aktuelle arbejdsintensitet, og ikke efter det der evt. var planlagt.   Forsidefoto: Tine Lessèl