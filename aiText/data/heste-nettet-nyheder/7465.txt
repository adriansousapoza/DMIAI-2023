Frandsen i top
2011-02-27T02:24:02
Berider Torben Frandsen styrede fredag aften den 11-årige belgiske vallak Anton van het Gonnehof (e. Concorde/Elanville) ind på en delt førsteplads i højdespringningen, ved det tostjernede internationale stævne i norske Vestfold. Torben Frandsen måtte dele sejren med hollandske Jur Vrieling på Træholt's Khansas (DV e. A'Khan Z/Garcon). Begge ekvipager sprang fejlfrit over muren på hele 2,20 meter. Sejren indbragte hver ekvipage 18.200 norske kroner. Også i klassen forinden var Torben Frandsen med i topkampen, denne gang på hesten Alcamo Vogt (DV e. A'Khan Z/Raimondo opdrættet af Niels Vogt Hansen) med hvem han senest vandt Grand Prix'en ved Danish Derby Christmas Show i december. I den 1.45m store kvalifikation til søndagens Grand Prix, indtog Frandsen og Alcamo klassens 2. plads, kun slået af norske Line Karlsen Raaholt på Blue Thunder. Camilla Enemark sluttede på 5. pladsen i sadlen af Regino Adelheid (KWPN e. Animo/Rebel Z) mens Jennifer Fogh Pedersen sluttede som første uplaceret på Linnea Ask (DV e. Gipsy d'Ask/Leendert/Corlando opdrættet af Stutteri Ask). Den delvis danskejede hingst Crelido (Holst. e. Calido I/Raimondo/Cantares) sluttede som nummer 15 under sin norske rytter Stein Endresen. I lørdagens lille tur kunne Jennifer Fogh Pedersen og Stald Magic's Fairytale (Old. e. Sergeant Pepper/Campari M) ride sig ind på en 6. plads og i medium tour finalen over forhindringer på 1.40m kunne Kim Kristensen og hoppen Kamilla (DV e. Aston/Dan Senator/Adjudant) opdrættet af Esther & Jens Kristian Flyger) indtage klassens 4. plads.