John Byrialsen officielt sigtet 
2013-12-11T10:00:01
Den omstridte hesteavler, John Byrialsen, der i august fik fjernet 64 mishandlede heste fra sit polske stutteri, er nu officielt sigtet for vanrøgt i Polen.  Den samlede hesteverden var i chok efter afsløringen af tilstandene på John Byrialsens stutteri i Polen i august måned 2013. Nu har myndighederne så valgt officielt at sigte den danske storavler af varmblodsheste, for hans vanrøgtssag på sit polske stutteri i Posadowo. Rejser tiltale Efter at have gransket sagen, herunder den omfattende video og billeddokumentation i knapt 4 måneder, har de polske myndigheder nu valgt at sigte John Byrialsen og hans polske staldmanager for brud på dyreværnsloven.Det oplyser efterforskningsleder Przemyslaw Podlesny fra det polske politi i Nowy Tomysl, i et interview til dagbladet BT.  Sagen er overgivet til den polske anklagemyndighed, der skal tage stilling til, om sagen skal ende for retten: "Vi håber på, at vi inden slutningen af december ved, om sagen skal for retten. Lige nu venter vi på, at forsvarerne skal komme med deres indsigelser, inden vi kan tage nærmere stilling til sagen", siger anklager Kamila Bres til dagbladet.  Det har siden afsløringen været kendt, at John Byrialsen kan risikere op til to år bag tremmer for den forseelse han står anklaget for. De to år er straframmen for overtrædelse af den vanrøgtsparagraf, han er sigtet for.  Upåagtet hvorledes retten dømmer i sagen, skal John Byrialsen ifølge politiets efterforskningsleder næppe forvente at få de 64 heste tilbage, der blev fjernet under redningsaktionen på hans polske stutteri af dyrevelfærdsorganisationen Pogotowie Dla Zwierzat. Hestene er i dag spredt for alle vinde og er i privatpleje mange forskellige steder i Polen. Fåmælt Byrialsen John Byrialsen selv, er ikke begejstret for sigtelsen, selvom han i et tidligere TV interview påtog sig hele det overordnede ansvar for de vanrøgtede heste på hans polske stutteri.   Byrialsen var derimod meget kortfattet og fåmælt i et interview til BT, efter nyheden om at han officielt sigtes i Polen: "Vi kører den sag, der er at køre, og så er den ikke længere", siger hesteavleren, der ikke vil afsløre eller kommentere på, hvor mange heste, han stadig har i Polen. Byrialsen tilkendegiver dog, at han stadig har sit polske stutteri, men vil ikke oplyse om hestene fortsat er i hans besiddelse, eller om de er blevet solgt. "Det oplyser jeg ikke. Så længe der kører en sag, så har jeg ingen kommentarer. Min side af historien kommer ikke frem, før vi er igennem denne sag", oplyser hesteavleren til BT. Strid om fjernelse At der tilsyneladende er et centralt stridspunkt i sagen, som John Byrialsens forsvarer vil hæfte sig ved, kommer imidlertid frem i interviewet.  John Byrialsen oplyser, at han har modtaget et brev fra den polske borgmester for byen, hvor hans stutteri ligger. Brevet skal eftersigende indeholde en beklagese af, at hestene blev fjernet på et forkert grundlag. Byrialsen nægter dog at fremvise brevet for journalisten, under henvisning til at det skal bruges i hans forsvar.  Dyreværnsorganisationen Pogotowie dla Zwierzat kender imidlertid ikke noget til det brev, som Byrialsen omtaler, men bekræfter, at borgmesteren ifølge polsk lov principielt bør godkende fjernelsen, inden den bliver udført. Det skal han gøre for at godkende, at kommunen vil dække omkostninger til opstaldning og forplejning af de fjernede heste. Altså en proceduremæssig godkendelse. Denne godkendelse blev imidlertid ikke givet, før Byrialsens heste blev fjernet fra stutteriet, hvilket kan være årsagen til tvisten.  Retten har dog efterfølgende givet politiet og dyreværnsorganisationen medhold i, at fjernelsen var berettiget i henhold til den polske dyreværnslov.   Hvorvidt en procedurefejl i forbindelse med fjernelsen af de svageste heste fra Byrialsens stutteri, kan medføre, at Byrialsen slipper for straf, vil kun tiden vide. Det ændrer imidlertid ikke på de forhold, som blev fundet på stutteriet og den tilstand hestene befandt sig i, da de blev fjernet fra John Byrialsens polske besiddelser.   Fortsatte aktiviteter Hvorvidt John Byrialsen kan fortsætte sine hesteaktiviteter i Polen og på dansk grund, såfremt han bliver dømt til afsoning, er uafklaret. Hestenettet er heller ikke oplyst, om der indenfor polsk lov gives mulighed for frakendelse af retten til at holde hest. Dette spørgsmål har ikke været oppe og vende. Det vides dog, at Byrialsen for nuværende fortsætter sine aktiviteter i stor stil på dansk jord, senest med en større flytning af hingste fra hans øvrige besiddelser til Riisgården i Nibe tæt på Ålborg, med en kinesisk rigmand i ryggen. Om der blandt disse hingste er heste fra Byrialsens polske stutteri, har Hestenettet ikke officielt kunne få bekræftet.   Billeder fra John Byrialsens polske stutteri under redningsaktionen.