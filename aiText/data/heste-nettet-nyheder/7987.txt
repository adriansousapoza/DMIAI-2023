Ikke længere en drøm, men virkelighed
2011-08-24T17:00:02
Man kan ikke længere tale om, at travtræner Ole Bender går og drømmer om at være med årets største travløb herhjemme, DFDS Seaways Dansk Trav Derby. Løbet, som har en mere en 100-årig historie bag sig, får den sidste søndag i august på Charlottenlund Travbane i København nemlig deltagelse af den fynske travtræner.  Her tørner 42-årige Ole Bender ud med den brune vallak Prada Secret, som efter en helt igennem perfekt indsats ganske let vandt sin derbyprøve og dermed gjorde kål på en af trænerens mange drømme inden for travet, kvalifikationen til derbyet. »Det har i mere end 30 år været min drøm inspireret af trænerkollegaen Preben Kjærsgaard at lave en unghest klar helt fra bunden. At få den ført frem som fireåring og til en start i løbet, som alle aktive i travsporten går og sukker efter, derbyet, det er stort«, lyder det prompte fra træneren.  Ole Bender har dog tidligere prøvet suset i et derby, men ikke det 'rigtige derby', kun hoppernes derby, der af en eller anden grund stadig har lavere status end det såkaldte åbne derby. I fjor fik Ole Bender kvalificeret Nadine Laser, opdrættet på Stutteri Laser i Årslev lidt uden for Odense, men desværre kunne hun ikke gøre sig gældende. »Jeg kan jo ikke forlange at vinde derbyet, men kun håbe på det bedste resultat. Jeg synes ikke, at jeg undervejs i processen har overladt noget til tilfældighederne. Det lige fra årets første start og til efter sejren i derbyprøven forrige søndag«, siger træneren. Ikke nervøs, men tændt Med tanke på at der i 2007 blev registreret 847 føl, så er det stort at nå derbyet, hvor førstepræmien beløber sig til 665.000 kroner. Men direkte nervøsitet over at skulle leve sin drøm ud foran flere tusinde mennesker og live-tvdækning generer ikke træneren. »Jeg er måske lidt ekstra tændt, når jeg kører til start, og jeg har da også allerede tænkt, at 'hvis det nu ikke går', jamen så kan jeg jo ikke gå resten af livet og være skuffet over det. Nu står jeg snart midt i det og tager opgaven, som den kommer. Siden skal man have marginalerne på sin side og forsøge at gøre det optimale for hesten. Længere er den ikke«, siger Ole Bender. Ikke kun en, men to Prada'er Ud af de nævnte 847 føl, som travsporten har registreret i sit arkiv over fødte i 2007, er det lidt pudsigt, at hele to med fornavnet 'Prada' netop havner i stalden hos en og samme træner. Men historien bliver meget bedre. Navnesøster Prada Cloc har også været ret god hos Ole Bender, så god at den skal ud i hoppernes derby dagen inden det store derby. »Det er heldigvis ikke lykkedes nogen i stalden inklusive mig selv at tage fejl af de to heste. Men jeg indrømmer gerne, at der ind i mellem har været lidt navneforvirring hen over en kop kaffe«, siger Ole Bender og griner.  Prada Cloc er ejet i Norge af Magna Haga, mens Prada Secrets ejer og opdrætter, Jens-Kurt Sørensen, har lidt kortere til stalden på Royal Canin Arena fra sin bopæl i Fredericia. Så den fynske træner bliver på ingen måde overrendt af to af staldens kunder. »Vi taler sammen efter behov. Nogle gange kan det blive til et mobilopkald flere gange om ugen, mens der andre gange kan gå uger i mellem«, siger han.  Men de to hesteejere, som med rette kan være stolte over trænerens arbejde med deres heste, er med garanti klar på lægterne, når derbyfelterne kaldes til start i den sidste weekend i august. »Jeg vil slet ikke udelukke, at begge heste kan gå hen og vinde deres respektive derbies, men nogen let opgave bliver det ikke. Prada Cloc har været tættere på at stryge helt til tops i sine møder med de andre hopper i årgangen, end Prada Secret har i sine løb mod de andre hingste og vallakker. Men så meget efter er Prada Secret nu heller ikke, så jeg kan kun være fuld af fortrøstning med henblik på chancerne«, slutter Ole Bender.