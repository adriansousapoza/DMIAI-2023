Cecilie Nathalie Schack Lord vinder af første runde af DM for U18   Reportage
2017-01-27T20:08:12
Kl. 18.25 startede første afdeling af DM indendørs for juniorrytterne. Der var mange stærke ekvipager til start, men det skulle vise sig at flere af de ekvipager, man måske havde forudset sprang fejlfrit, ikke gjorde det. Banen bestod af 12 forhindringer, herunder var der både et dobbeltspring og en trekombination, så i alt 15 spring skulle overvindes fejlfrit, for at kunne lægge sig i toppen af mesterskabet. Banen havde en tilpas sværhedsgrad, hvor rytterne skulle ride koncentreret for at have en chance for at komme fejlfrit, men uden at rytterne blev udsat for noget, de ikke burde kunne løse på dette niveau.   Undervejs som mesterskabet skred frem, var det tydeligt at se forskellen hos de unge ryttere mellem dem der har meget mesterskabserfaring og dem der har knap så meget. Men niveauet blandt rytterne var stadig højt, og det var kun marginalerne der gjorde forskellen for mange af rytterne. Allerede blandt de første ryttere var der flere topkandidater til mesterskabstitlen, men det lykkedes først for start nr. 10 Sofie Rask Thomsen med Vedette B M at ride forhindringerne fejlfrit efter at have redet en overbevisende god runde - men det blev dog til en enkel tidsfejl for ekvipagen. Start nr. 12 Nina Nonnweiler Kühl med Goldika V/H Dingeshof var desværre rigtig uheldig, efter at afstanden ikke passede helt til det tredjesidste spring. Det gjorde at hest og rytter skiltes efter et stop, og efter man et øjeblik var bange for at det var alvorligt, kunne Nina heldigvis selv gå ud fra banen. Nr. 15 lykkedes det også at ride forhindringerne fejlfrit - det var Cecilie Lykke Christensen med Goodwill. Dog blev det til 3 tidsfejl, men man er foran alle dem med 4 fejl. Med et par bomme raslende i holderne lykkedes det Victoria Kortiz Christensen med Limbo 0130 at ride fejlfrit på forhindringerne, men også her blev det til en tidsfejl. Med den ekstremt velspringende Carina lykkedes det Laura Baaring Kjærgaard med start nr. 17 at blive den første helt fejlfrie rytter efter en runde med totalt overskud. Det gjorde at de lagde sig foreløbigt i spidsen af mesterskabet. Herefter var det som om at rytterne havde fået hul på bylden med de fejlfrie runder, for også næste rytter Mathilde Aborg red fejlfrit - for denne ekvipage var det dog også med en tidsfejl på kontoen. Med et totalt overblik og overskud lykkedes det Anne Katrine Kolborg Johansen med Abildgaards Sonate at ride fejlfrit og næsten 3 sekunder indenfor tiden, og det var den hidtil hurtigste tid i mesterskabet. Med et par berøringer undervejs, lykkedes det Emilie Louise Weilsby med Quick Step at vise, at man sagtens kunne ride en overbevisende runde og komme hurtigt rundt, uden at et så ud som om at der blev redet stærkt, og dermed at tiden ikke behøvede at være et problem. Den næste fejlfrie blev Emilie Mosegaard Christiansen med Serupgårds Corona, efter at Emilie fik styret Corona så hun kunne springe perfekt rundt på banen. Efterhånden kom der ikke længere nogen tidsfejl. Rytterne havde fundet ud af hvordan banen skulle rides og hvor de svære steder lå. Det gjaldt også for Anna Victoria Weilsby med Cliff Young, som lykkedes at gøre sin søster efter og ride sig foreløbigt ind i toppen af mesterskabet. Det blev til en foreløbig 2. plads, mens søster Emilie fortsat lå på en foreløbig 1. plads. Helena Skare Viller med Chincana P var den næste rytter det lykkedes at ride banen fejlfrit. Det skete med en meget velspringende Chincana, som tydeligt viste at bomme er noget, man ikke rammer ved at springe meget flashy over springene. På sin anden hest Conny P lykkedes at Anne-Krstine Rie Truelsen, hvad det ikke lykkedes hende på sin første hest - en flot fejlfri runde blev det til og de var blandt de fejlfrie ryttere. Det samme gjaldt for Cecilie Nathalie Schack Lord som også ville være fejlfri til søndagens finale hvilket hun gjorde med sin anden hest Zatina og det gjorde hun i klassens forløbige absolut hurtigste tid. Kamilla Ladefoged Rasmussen med Ecum S fik en enkel tidsfejl efter en fin runde. Caroline Schaarup-Kjær havde desværre med sin hest Sigurd et styrt, efter at hest og rytter ikke var enige om hvor der skulle sættes af. Med sit ægte hestehjerte var det første Caroline gjorde, da hun selv fangede sin hest, at give Sigurd et kys på mulen. Den opførsel er lige præcis, hvad publikum gerne vil se når uheldet er ude! Som næste ekvipage sprang Cassina Z overbevisende med ørerne fremme hele vejen rundt. Det gjorde hun med sin rytter Benedikte Rie Truelsen i sadlen, men det er en ringe trøst at ende med at være den hurtigste med 1 tidsfejl, som blev ekvipagens resultat. Som mesterskabet skred frem i dag, så det ud til at de tidsfejl var mere og mere dyre for rytterne frem til søndagens finale. Men intet er afgjort endnu! Som næstsidste rytter var Kaisa Aino Moos absolut ikke i tvivl om hvordan banen skulle rides. Med Dobbelt Dream red hun en overbevisende runde, hvor alt sad i lige skabet hvilket Dobbelt Dream kvitterede ved at gå fejlfrit. Cecilie Nathalie Schack Lord blev med Zatina vinder af første runde her til DM indendørs på Vilhelmsborg. Emilie Louise Weilsby blev nr. 2 med Quick Step og Anne-Kristine Rie Truelsen blev med Conny P nr. 3. Hele klassen resultat kan ses HER. Selvom det ved klassens start så ud til, at det kunne blive svært at ride banen fejlfrit, så viste den endelige resultatliste det anderledes. Hele 8 ryttere endte med at have redet banen fejlfrit, 6 red med 1 tidsfejl og en enkel red med 3 tidsfejl. Det er absolut muligt at mesterskabets vinder ligger mellem de 8 fejlfrie, men som mange mesterskaber tidligere har vist, så er intet afgjort før sidste rytter har krydset målstregen! Juniorernes finale er sat til at gå 13.30 på søndag.