Første dag i unghestechampionatet i dressur
2012-03-08T16:01:09
  Det var et tilfreds dommerpanel bestående af Birthe Lyder Nielsen og Kurt Christensen, der kunne uddele hele 7 10-taller på førstedagen af unghestechampionatet i dressur. Topkarakteren blev uddelt en eller flere gange til samtlige heste i top 5     To heste ligger i front efter dagens programridning nemlig Møllegårdens Pas Partoout e. Don Primero/Bøgelys Camaro redet af Andreas Helgstrand og Sirikit e. Blue Hors Hotline/Blue Hors Don Schufro redet af John Whalsø Saul.   Det startede eller med lidt drama for Andreas, da Pas Partout startede med at bide sig selv i tungen og derfor blev ringet ud. Han fik dog af dommerne tilladelse til at ride igen senere, hvor han gennemførte et program, der blev honoreret med bl.a. 10 for trav og ridelighed. Nogen husker måske Møllegårdens Pas Partout fra da han i sin tid blev solgt på Dansk Varmblods Elitefølauktion for rekordprisen 400.000 kr. Guldmedaljehoppen Sirikit fik ligeledes topkarakteren 10 for trav og ridelighed.     På en foreløbig tredjeplads ligger sidste års vinder af 4 års championatet Søbakkehus Mia-Bella e. Blue Hors Don Schufro/Midt-West Ibi-Light redet af Dorthe Hoeck. Hun fik bl.a. 10 i skridt og 9,5 i ridelighed.   På fjerdepladsen ligger Druebrogaard's Quite NIce e. Quite Easy/Come Back II med Anne Troensegaard. Han fik 10 i både trav og ridelighed, men en skridtkarakter på 7,5 for en lidt spændt skridt.     På femtepladsen kom Schakiro Pilekær e. Blue Hors Don Schufro/Ferro redet af Marianne Helgstrand. Han opnåede 10 i skridt og 9,5 i kapacitet.   I morgen og lørdag fortsætter championatet med fremmedryttertest, hvor Jan Brink sætter sig i sadlen på de unge heste for at teste deres ridelighed og kapaciet.