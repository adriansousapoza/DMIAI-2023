Clinic med Eva og Ulf  Möller
2012-10-23T19:11:16
Til JBK Horse Shows kunne man søndag umiddelbart inden World Cup Küren, opleve et ægtepar, som er verdenskendt for især én ting, nemlig uddannelsen af unge heste.   Dette er parret så dygtige til, at de ikke sjældent har ungheste udtaget til U-VM, i år løb de også af med sejren i 5 års årgangen, med den fantastiske Sa Coeur. Sa Coeur e. Sir Donnerhall/Don Davidoff fik publikum også at nyde som afslutning på en lærerig men lidt for kort clinic.  Ulf Möller forklarede deres træningsfilosofi, mens den ene smukke og velgående hest blev fremvist efter den anden.  Ulf forklarede at de unge heste ofte kan være en smule dovne, i deres unge år, og her er masser af hurtige tempovekslinger vigtigt for at lære hesten af reagere prompte. Den mere tændte unghest, må gerne få længere intervaller, så roen genfinder, før der bedes om noget nyt.  Når den unge hest skal til stævne eller fremvisning skal man give den tid til at vænne sig til banen, inden man begynder at kræve af hesten. Ulf mindede os også på, at ride ud i hjørnerne. Alt for tit ser han folk skære hjørnerne af. Hjørnerne skal rides, både for smidiggørelsens skyld, men et korrekt gennemredet hjørne er også grundstenen til mange af dressurrens sværere øvelser.  Et af Möllers træningsregler, er aldrig at vælge det tempo hesten tilbyder. Vil hesten løbe stærk, rid langsomt, vil hesten gå langsomt, rid fremad. Dog skal der altid rides fremad, hvis det kniber med balancen, ligesom på en cykel. Er den unge hest stiv eller stram fortil, var Ulfs råd igen, at ride fremad.  Hos Eva og Ulf Möller laves galopanspringene oftest fra skridt, for at undgå misforståelser. Signalet til galopanspring minder meget om signalerne til mange af øvelserne i trav, hvilket kan frustrere hesten i indlæringsprocessen.  Det er altid godt at have en plan med træningen, men hold aldrig fast i planen, hvis ikke hesten er til det den dag. Mærk efter hver dag, om hesten er klar til noget nye eller hesten har brug for at gå tilbage til noget mere simpelt.  Hos Möller påbegyndes piaff træningen allerede i 4-års alderen fra jorden. Ulf forklarede, at ligesom mennesker, så falder hestens indlæringsevne med alderen og derfor trænes "trav på stedet" fra en tidlig alder.    Piaff for hånd (JP-Photo)    Eva Möller og Sa Coeur (JP-Photo)  Eva Möller og Sa Coeur, vinder af U-VM for 5 års 2012 (Arkivfoto: JP-Photo)