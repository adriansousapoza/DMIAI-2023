 Frederiksborg-skue på sjælland
2012-08-15T20:51:51
    Lørdag d. 18. august 2012 afholder Frederiksborg Hesteavlsforeningen, Lokalafdeling Sjælland, hoppekåring, føl- og plagskue samt vallakfremstilling på Ågerupgård Ridecenter, Ågerupvej 89, Ågerup, 4390 Vipperød.  Frederiksborghesten er Danmarks ældste nationale hesterace og stambogsføringen går helt tilbage til 1600-tallet. Det var kongernes og adelens hest og Frederiksborghesten var kendt og eftertragtet hos adelen i hele Europa og har en imponerende og spændende historie bag sig. Frederiksborghesten bliver i dag brugt til alle former for hestesport, hvor den udmærker sig med sit fantastiske temperament, sin styrke og indlæringsevne og ikke mindst sin arbejdsglæde.. Frederiksborghesten er et stykke ægte, levende, dansk kulturhistorie med et nutidigt islæt, som helt klart bør opleves.  Arrangementet starter kl. 10.00 med måling af hopper og vallakker, derefter vises hopper og vallakker på fast bund.  Derefter fortsættes der i ridehuset, hvor alle hestene vises løse og herefter mønstret for hånd. Arrangementet slutter med karakteristik og præmieuddeling. Vel mødt til en god dag i Frederiksborghestens tegn. Kilde: Pressemeddelelse