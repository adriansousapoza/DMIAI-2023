Fra VM-deltagelse til nyt DM-guld 
2012-04-26T08:15:02
Bjarke Haagensen har det sidste trekvarte års tid oplevet lidt af hvert som travkusk. Først vandt han DM for Amatører, og siden var han Danmarks repræsentant ved VM under meget fremmede himmelstrøg i New Zealand. Nu venter i Skive et forsøg på at genvinde DM. Bjarke Haagensen fra Karise bliver aldrig træt af at vinde travløb. Efter en lang årrække i de professionelles rækker - blandt andet sydpå i tysk travsport - har han igen slået rødder i Danmark og samtidig skabt sig en god forretning som beslagsmed. Som erfaren amatørkusk med licens på hovedstadsbanen i Charlottenlund træner og kører han sine egne travheste. Men når han skal til travbanen i Skive 28. april for at køre DM for Amatører, bliver det bag helt fremmede heste. Og dem er han faktisk rimeligt dygtig til at styre. Sidste år vandt han på en forrygende finish DM-guldet på travbanen i Billund. Og det bragte ham videre til et mere eksotisk sted, VM i New Zealand. »Jeg vil lige så gerne vinde DM i år som i fjor. Men der stod selvfølgelig lidt mere på spil i 2011, da DM-vinderen samtidig havde mulighed for at repræsentere Danmark ved VM i New Zealand, sådan er det ikke i år«, siger Bjarke Haagensen, der dog ikke helt fik den store VM-succes og endte på en samlet niendeplads, men en stor oplevelse rigere. Holder DM-form som mest vindende Bjarke Haagensen tager til Skive med masser af aktuel dagsform. Han er den kusk, som hidtil i år har vundet flest løb af de danske amatører. Fem sejre er det blevet til. »Det er gået fint indtil videre med vores egne heste, som har fungeret godt, men DM er helt specielt. Alle vil jo gerne vinde guldet, så der bliver givet fuld gas i løbene, og man får i hvert fald ikke noget foræret. Sådan plejer det at være, og det skulle undre mig meget, hvis der skulle være ændret på det forhold«, siger han. Den forsvarende Danmarksmester skal efter planen køre tre DM-afdelinger, og den af de i alt 16 kuske, som skraber flest point sammen og samtidig kører efter reglementeret, kan kalde sig Danmarksmester 2012. »Jeg er ikke typen, som bliver flov, hvis jeg skulle være så heldig at gå hen og vinde igen. Jeg har i hvert fald ikke tænkt mig at holde igen, men vil gøre alt, hvad jeg kan for at genvinde mit DM«, lover Bjarke Haagensen. Som repræsentant for Charlottenlund Travbane deltager ud over den forsvarende DM-guldvinder også Jesper Z. Andersen. Af Hestesportens Medier  Bjarke Haagensen drømmer om at genvinde DM for Amatører. I fjor vandt han en DM-afdeling med hesten Power Gill. Foto: KM FOTO.