Lørdagens resultater til JBK
2016-10-15T22:48:12
I dag red en stor del af rytterne deres sidste tur til dette års første uge af JBK. I morgen er der de sidste tre Grand Prix'er for hhv. children, ponyrytterne samt for seniorene. Ud over det så er der finale i Nord-Vest Box Cup for kat. 3'er og 2'er.  I dag startede dagen kl 10 med lille tur finale for juniorrytterne. Dagens klasse gik i 125 cm, og det blev Phillippa W. Linde som løb af med sejren med ECL Fortuna efter en hurtig runde i tiden 53.56 sek. Andenpladsen gik til Emilie Weilsby med Quickstep efter en runde hvor de kom i mål i tiden 55.40 sek. Lige i hælene på hende, i tiden 55.49 sek, kom Michelle Lassen med King Louis.  Dernæst var det tid for de lidt yngre ryttere at komme i ilden i lille tur for ponyerne som gik i 115 cm. Her blev det norske Caitlin Currie med Franklin som efter en lynhurtig tur løb med sejren, efter hun kom i mål i tiden 53.94 sek. Det var så tæt på at det kunne have været en dansk sejr, for Josefine Sandgaard Mørup red en lige så hurtig tur - eller i hvert fald næsten, og med så lille en magen at det knap kan måles. I tiden 53.95 sek måtte Josefine tage til takke med andenpladsen med Kantje's Valentijn. Det blev endnu en dansker på tredjepladsen, hvor det var Cecilie Høj Rasmussen som med Destiny kom i mål i tiden 55.03 sek.  I dagens tur for childrenrytterne løb Cecilie Kjær med både sejren og andenpladsen på hhv. Hungry Heart de Lux og Aagaardens Elina som hun kom i mål på i tiden 26.97 og 27.60 sek. Noona Wildfang Linde fulgte lige efter med Chelino efter at være kommet i mål i tiden 27.74 sek.  Dernæst var det endnu engang tid til at se ponyrytterne i aktion i store tur som i dag gik i 125 cm. Her blev det Anna Weilsby der i en lynhurtig tur løb med sejren efter at være kommet i mål i tiden 55.99 sek på Jeffie Carwyn. En del sekunder efter kom klassens nr. 2, Pernille Harritslev Dam Christoffersen med For Next Generation, efter at være kommet i mål i tiden 61.81 sek. Ann Sofie Tørnæs red sig til tredjepladsen med Kalypso Skovgaard efter at være kommet i mål kun 2/100-dele efter Pernille i tiden 61.83 sek.  Også i 125 cm blev det tid til dagens eneste tur for de ældste ryttere i CSI* lille tur. Her blev det til norsk sejr til Sanne Sofie Hansen med Bonna efter hun kom i mål i tiden 28.43 sek. Lige efter kom Fie Godskesen med Erfulja, da de kom i mål med tiden 28.55 sek. På tredjepladsen kom Maria Nørheden Johansen med Lucky Laila efter hendes tur resulterede i at tiden stoppede på 28.91 sek.  Dagens eneste afholdte Grand Prix blev Grand Prix'en for juniorrytterne som gik i 140 cm. Her blev det Phillippa W. Linde som med Quabble fik sikret sig sejren, efter hun red en overbevisende runde som i omspringningen sluttede på tiden 28.20 sek. Hun blev eneste rytter som fomåede at ride fejlfrt i både hoved- og omspringningen. Christina Nielsen sluttede på andenpladsen med Couleur Queen efter 4 fejl i omsprningen i tiden 31.19 sek. Som den tredje og sidste rytter i omspringningen blev det Joel Torstenson med Felix som sluttede på tredjepladsen efter 8 fejl og en tid der sluttede på 33.50 sek.  Alle resultater fra stævnet kan ses HER. 