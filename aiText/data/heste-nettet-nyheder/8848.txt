DM er mødet med gamle venner og bekendte 
2012-04-23T11:43:37
  For travkusken Per Juul er årets DM for Amatører en kærkommen lejlighed til at møde gamle travvenner. Men for Steen Juuls lillebror giver DM også chancen for på det sportslige plan at prøve kræfter med heste, han ikke tidligere har kørt. Efternavnet Juul er kendt i travsportskredse og i særdeleshed i og omkring Skive Trav. Som lillebror til Steen Juul, syvdobbelt vinder af Dansk Trav Derby, har travheste også altid betydet enormt meget i Per Juuls liv. Hvis ikke lige han bruger sin tid på at passe børnebørn, så går al fritiden med travhestene i Fly. »Jeg ville jo gerne være stoppet på arbejdsmarkedet sidste år, da jeg fyldte 60, men da valget reelt stod mellem efterløn og at skære ned i antallet af heste, så valgte jeg at blive lidt længere i arbejdstøjet«, siger Per Juul, der er i malerbranchen. Der er lige nu 16 heste, som hver dag skal fordres og trænes individuelt, og det nyder Per Juul. Men nu er det ikke sådan, at Per Juul går og sammenligner sig med sin storebror, men han kan dog prale med at have en titel, som Steen Juul aldrig har vundet. I 2003 vandt Per Juul nemlig DM for Amatører, og som professionel hele sit liv ender Steen Juul med garanti ikke i amatørernes rækker. Var bedst i Skive i 2011 Sidste år var Per Juul ikke med til DM, men hvor mange gange han egentligt har været med, har han ikke helt styr på. Én ting ved Per Juul dog, og det er, at travsporten på hobbyplan i den grad er blevet en konkurrencesport. »Meget er allerede ændret markant, fra da jeg i 2003 vandt DM og frem til i dag. Selv hos os amatører er konkurrencen blevet væsentligt skærpet. Tidligere havde vi langt flere startmuligheder, og det gav flere sejre, men som udviklingen har været med færre heste, bliver den indbyrdes konkurrence forstærket«, siger Per Juul, der i fjor vandt fem løb og dermed blev Skive Travs mest vindende amatørkusk. I DM, der afvikles 28. april inden sæsonens største løbsdag i Skive, Musketerdagen, skal kuskene køre tre løb hver med heste, der er tildelt ved lodtrækning. »Det er altid spændende at få lov til at køre andre folks heste. Det er udfordrende og samtidig sjovt. Det kan jeg slet ikke undvære og en kæmpe oplevelse. Og det sjove fortsætter som regel også efter DM, hvor der om aftenen festes, og man får lejlighed til at møde gamle venner og bekendte i sporten. Jeg har gennem årene fået opbygget et kæmpe netværk, og når man først har prøvet at være med, så vil man næsten gøre alt for at være med igen«, siger Per Juul. I år skal Per Juul til DM sammen med Skive-kollegaen Dennis Kristiansen, der i lighed med Per Juul også bruger al sin tid på heste, også når han er på arbejde. Han er nemlig beslagsmed. Dennis Kristiansen besatte i fjor andenpladsen i DM for Amatører og vil gøre alt for i år at hente sit første DM-guld. Af Hestesportens Medier    Per Juul kom i 2011 flest gange på æresrunde blandt Skive Travs hobbykuske. Foto: Flemming Andersen.