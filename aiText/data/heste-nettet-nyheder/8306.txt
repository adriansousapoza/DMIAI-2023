Flotte placeringer til Lone Jørgensen i Salzburg
2011-12-03T18:45:19
I denne weekend afholdes det firestjernede CDI-stævne i Salzburg, Østrig, hvor Lone Jørgensen og FBW De Vito har klaret sig forrygende.  Dagens Grand Prix Special blev vundet af tyske Dieter Laugks med Meggie´s Waltall VA e. Weltmeyer/Picard med 76,667 %, mens Lone Jørgensen og FBW De Vito e. De Niro/Disco-Stern red sig ind på en sjetteplads med 69,067 %. Den dansk opdrættede Michellino-søn Smeyers Molberg (tidligere Atterupgaards Molberg) opdrættet af Stutteri Atterupgaard, red sig ind på en tredjeplads med sin nye schweiziske rytter Marcela Krinke-Susmelj med 69,756 %  I torsdagens Grand Prix var Lone Jørgensen og FBW De Vito helt i top, hvor hun med 70,213 % red sig ind på en andenplads. Igen var tyske Dieter Laugks og Meggle´s Weltall VA bedst og vandt med 74,043 %.  I fredagens Grand Prix klasse var Anky van Grunsven til start på Salinero e. Salieri/Lungau, hvor ekvipagen vandt klassen med 78,149 %.