Landsholdet til EM i paradressur udtaget
2013-07-17T19:13:04
 Line Kongensgaard og Laponio (Arkivfoto: JP-Photo) Når EM i paradressur afvikles på hjemmebane i Herning til august bliver det Line Thorning Jørgensen, Line Kongensgaard, Caroline Cecilie Nielsen, Stinna Tange Kaastrup og Liselotte S. Rosenhart, der skal ride for medaljer til Danmark. EM i paradressur afvikles sammen med EM i dressur og springning i Herning den 20. - 25. august, og landstræner David Amager tror på dansk succes.   Medaljehåb Når EM i paradressur skydes i gang på JYSK Arena i Herning onsdag den 21. august, bliver det Line Thorning Jørgensen (Grad IV) på Di Caprio, Line Kongensgaard (Grad IV) på Laponio, Caroline Cecilie Nielsen (Grad II) på Leon, Stinna Tange Kaastrup (Grad IB) og Liselotte S. Rosenhart (Grad IA), der skal forsvare de danske farver. Landstræner David Amager tror på dansk succes på hjemmebane.  "Det er et hold med stærke ekvipager, som vi stiller med ved EM. Alle ekvipager har leveret flotte resultater gennem sæsonen, og vi går efter et par medaljer i Herning", siger David Amager. Ryttere i paradressur inddeles i grader efter deres handicap, hvor Grad IV er de ryttere, der har de mindste handicap, mens Grad IA er for ryttere med de sværeste handicap.   ECCO FEI European Championships 2013 EM i Herning bliver den største ridesportsbegivenhed i Danmark nogensinde - den største ridesportsbegivenhed i verden i 2013. Det er første gang, at EM i dressur, springning og paradressur afvikles samlet, og eventen bliver stor. Mesterskaberne i dressur og springning afvikles på MCH Arena, mens mesterskaberne i paradressur afvikles på JYSK Arena, som er et stadion, der bygges op til lejligheden. Der vil i forbindelse med mesterskaberne også være et kæmpe oplevelsesområde med stande, restauranter, underholdning, tivoli og Cirkus Benneweis.   Vi løfter i flok ECCO FEI European Championships 2013 er arrangeret i et samarbejde mellem European-Herning, Sport Event Denmark, Herning Kommune og Dansk Ride Forbund. Herudover er et hav af frivillige kræfter med til at skabe den største ridesportsoplevelse nogensinde i Danmark.   Kilde: DRF  