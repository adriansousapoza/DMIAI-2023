Gode danske resultater for 5- og 6 års i Zangersheide!
2016-09-15T23:12:39
I dag gik starten til UVM i Zangersheide for 5- 6- og 7 års. Nogle af de danske ryttere gik efter at forsøge at kvalificere sig i toppen i dagens kval, uden at det dog helt lykkedes. Men de danske rytteres indsats har over det meste af linjen i dag båret frugt, og der er stadig mulighed for at komme til at se flere danske ekvipager i finalerne. For 5 års hestene handlede det mest af alt om at komme fejlfrit. Alle de ryttere som i dag red fejlfrit lå nemlig på en delt 1. plads og alle fejlfrie ekvipager er sikret en tur i finalen. Som klassens næsthurtigste kom Søren Møller Nielsen med Chasseur Ask e. Casall/Carthago efter en god fejlfri runde. Det lykkedes også Søren at ride fejlfrit på Fendi Ask e. Favorit Ask/Carthago. Oprindeligt var det Karen Rohde som skulle have redet Fendi ligesom hun gjorde både til championatet for 4 års sidste år samt til unghestechampionatet i Herning i år hvor hun vandt begge gange. Men uheldigvis havde hun kort inden Zangersheide et fald fra en hest hjemme på Stutteri Ask, hvilket desværre har resulteret i et brækket kraveben. Rikke Haastrup red også fejlfrit på First Choice HT e. Favorit Ask/Contendro I sammen med Thomas Jensen på Diarada S e. Diarado/Cassini I. På Baluca Z e. Baloubet du Rouet/Parco fik Rikke Haastrup 4 fejl og det samme gjorde Søren Møller Nielsen på Wi Fabrégas e. Favorit Ask/Carson Ask. Shannon Meinert Ketterle med Can't Catch me DB Z e. Candillo/Nimmerdor fik i dag 8 fejl og lige efter kom Kim Kristensen med Fastine e. Favorit Ask/Aston med 9 fejl. Thomas Jensen fik med sin anden hest No Doubt KDW Z e. Numero Uno 17 fejl i dagens runde. For 6 års hestene lykkedes det også at få et par fejlfrie ekvipager. Med den hurtigste danske tid i anden fase kom Lea Nissen med Kanto Quality e. Chacco-blue/Contender i tiden 32.43 sek og det rakte til en 16. plads i dag. Rikke Rothe Nielsen red også fejlfrit med Syvhøjegaards Hurrycane Dice e. Diamant de Revel/Churchill hvilket rakte til en 26. plads efter en tid i anden fase på 33.87 sek. På 56. pladsen kom Christoffer Lindenberg, som også lykkedes i at ride en fejlfri tur på Concorde 66 e. Cornet Obolensky/Cassini I i tiden 36.13 sek. Det lykkedes Stine Cassøe at komme med i anden fase på Carrera Love e. Clintord/Pershing. Desværre måtte de indkassere 11 fejl efter at de kom i mål i tiden 46.30 sek. Lige udenfor at komme med i 2. fase kom Søren Møller Nielsen med Hiphop Ask e. Ci Ci Senjor Ask/Charmeur efter at der indsneg sig en enkelt tidsfejl i 1. fase. Kirsten Skjoldshøj fik i første fase 8 fejl med Hecas Catana e. Catoki/Landor S, Søren Møller Nielsen fik med Cornettino Ask e. Cornets Stern/Chacco-Blue 17 fejl i første fase og Thomas Jensen fik med Medina e. Bonaparte Z/Isotoop 25 fejl. Det er muligt at se resultatlisterne for alle klasserne i Zangersheide HER. 