På bare to år blev Annette og Charlotte nogle helt andre mennesker
2014-05-28T23:40:42
Om lidt bliver et dugfriskt hold hesteaasiteret terapeuter færdige, og et nyt hold starter snart. Der er ansøgningsfrist til det næste hold 1. juni. Uddannelsen foregår hos HappyHorses ved Truels Vallø Bisgaard. Her kan du møde to af eleverne.   Annette er blevet en bedre skolelærer af at arbejde med heste Annette Bødtcher Jensen bor i Lambjergskov nær Sønderborg. Hun har siden 2001 arbejdet meget med at forstå den mentale og følelsesmæssige del af heste - og hvordan man forbereder dem til at være helt med i det man laver. I mange år via Parelli Horsemanship, senere inspireret af blandt andet Ute Lehman, Mark Rashid og Amanda Barton især.   "Jeg har undervist en del og når man arbejder med heste på denne måde kommer der meget ofte følelser i spil. Angst, frustration, afmagt, raseri, you name it, når vi leger med heste så mærker vi det der er indeni. Det kender jeg fra mig selv, men også dem jeg har undervist. Men jeg manglede redskaber til at håndtere det, når tårerne sprøjtede af den ene eller den anden årsag. Jeg vidste der var noget hensigtsmæssigt at gøre når følelserne dukkede op, men jeg fik mest lyst til at sige "shhhh". Så mødte jeg Truels og han satte ord på lige præcis dette og havde massevis af redskaber."   Der var nogle ting, der virkelig overraskede Annette, både da hun startede på uddannelsen, men også gennem hele uddannelsesforløbet, blandt andet hvor meget man lærer af sine medstuderende undervejs - og ikke mindst om sig selv.   "Jeg kan huske, at jeg til optagelsessamtalen spurgte, om vi fik nogle test-personer ind, vi kunne øve os på - altså nogle med rigtige problemer. Det har virkelig overrasket mig, hvor meget af alt muligt vi hver især selv har i bagagen, når det kommer til stykket, som det har givet mening at arbejde med undervejs. Og vi er bestemt ikke løbet tør endnu. Der er blevet kigget på rigtigt mange af vores individuelle erfaringer, traumer, blokeringer mm., og jeg har fået erfaring for, at man kan gøre noget med det. Man kan sige, at det vi har lært, har vi lært via arbejde med os selv og hinanden. At gruppen af studerende sammen med Truels har udviklet sig til det den er i dag har også virkelig overrasket mig. Det er en flok mennesker jeg har supermeget tillid til og respekt for. Alene havde det slet ikke givet mening. Fordi andre har sat ord på deres oplevelser, har jeg fået en meget større forståelse for, at andre kan have det meget anderledes, end man tror, når man kigger på dem udefra."   Her hen mod slutningen af uddannelsen, kan Annette se, at hun har fået nogle virkeligt vigtige ting med sig, som hun ikke havde set komme.   "Den vigtigste lektie er uden tvivl det stykke arbejde jeg har gjort med mig selv. Jeg føler virkelig at jeg kan og tør være meget mere mig nu. Tør være i tvivl, tør sige at jeg begår fejl, tør glæde mig over at noget går godt, tør sige fra. Jeg afholder løbende temadage og ridelejre (Spas med heste, SMH) og har i den forbindelse oplevet, at dette er blevet en stor prioritet i mit arbejde med andre mennesker og deres heste. At give sig selv og sin hest lov til at være der hvor man er, er ikke let, men noget slapper rigtig meget af indeni når man ikke skal præstere det man burde kunne. Måske er man utryg ved at sidde på hesten? Måske er hesten utryg ved at gå over en presenning. Når man giver sig selv lov til det, er der nemlig masser af ting at gøre med det. Faktisk er det, som jeg ser det, det eneste sted man virkelig kan udvikle sig fra."   Annette vil efter uddannelsen fortsætte sit arbejde med heste i "Lær med heste"-regi og helt sikkert udvide arbejdet til at handle mere om, hvad heste gør ved os mennesker. Men lige så meget den anden vej.   "Det giver super meget mening at arbejde med vores følelser. Når vi kommer helt til stede, er vi også i stand til at mærke, hvordan vores heste har det. Og det er der også masser af muligheder for at gøre noget med. Det er jeg meget optaget af."   Udover arbejdet med hestene arbejder Annette som lærer på en friskole, og hun føler, at uddannelsen har gjort hende til en bedre lærer.  "Jeg kan meget bedre hjælpe børnene med at sætte ord på, når der opstår konflikter mm. Der er masser af følelser i spil på en skole. Det er fedt at have en viden om dem og redskaber til at gøre noget med dem. Jeg er heller ikke i tvivl om at jeg er blevet et bedre menneske for mine egne heste - og ikke mindst en bedre kæreste", slutter Annette smilende.    Annette under arbejdet med hestene - og sig selv. (Privatfoto)   Charlotte vil hjælpe ryttere, der er blevet bange som hun selv var engang Charlotte Lemming er 34 år gammel og bor i Kirke Såby med sin mand og sine to børn, og så er hun uddannet sygeplejerske og arbejder på en børneafdeling. Hun har haft heste i sit liv, siden hun var 15 år, så hun kan faktisk ikke huske, hvordan livet var uden heste.  "Jeg startede som skovtursrytter, red et år hos Ellen Sand, fortsatte i den almindelige dressur med min dejlige DV-hoppe, hvorefter jeg kastede mig over den klassiske dressur hos Anna Volovic, der har været hos Nuno Olivieira. Sideløbende har jeg kontinuerligt fordybet mig mere og mere i Natural Horsemanship og har gennem de sidste seks år modtaget undervisning af Finn Christensen. I arbejdet med hestene har der altid været en søgen efter en mening med det jeg gjorde. Jeg ved i dag, at jeg ikke selv har vidst, hvad den mening skulle indeholde, men indtil videre har jeg fundet kontakt som værende et bærende element i min tilgang til heste, træning og samvær med heste og sammen med mennesker. For kontakt og nærvær går hånd i hånd, og det er et skrøbeligt men ubrydeligt bånd, når man har det - og det gælder både for dyr og mennesker. For mig er denne udvikling en fortløbende proces med nye indsigter og opdagelser hver eneste dag. Det giver mig stor glæde og tilfredsstillelse når jeg kan hjælpe andre heste og mennesker til bedre at forstå, læse og holde af hinanden. For mig handler det om, at vi skal lære at forstå, læse og synkonisere os med vores heste - og ikke omvendt. I terapisammenhænge er det overvældende og nænsomt kærligt at opleve hvor meget hestene går ind i terapien. Hvor meget de tilbyder og bliver ved med det. Det overrasker mig hver gang, hvor meget de gerne vil, og hvor aktive de i terapien."   Hestene har altid været et fristed fra verdens tumult og besværligheder for Charlotte, men det har ikke altid været helt nemt.  "Jeg har kunnet finde ro ved hestene, men det har også været meget besværligt - denne hestekærlighed, for efter nogle voldsomme afsidninger har jeg været meget bange for at ride. Ikke for hestene - men for at ride!! Men jeg havde svært ved at overskue et liv uden min hest, og derfor måtte jeg gøre noget med det i stedet. På den måde mødte jeg Truels. Truels hjalp mig gennem terapi til at jeg kunne tage afsted på min rideferie i USA og virkelig nyde det."   Hun var derfor ikke i tvivl om, at uddannelsen var noget for hende, da den blev slået op første gang.  "To år senere slog Truels sin hesteassisterede terapeut-uddannelse op - og der skulle jeg bare være med! Det var ret svært - for adgangskravene var ikke helt entydige og jeg skrev min ansøgning med bævende hjerte. Hvad nu hvis han ikke ville have mig? Jeg blev kaldt til optagelsessamtale - som for mig var en endnu større prøvelse - for jeg vidste ikke hvad det var, der skulle til for at blive optaget - jeg vidste bare, at jeg skulle være med! Det Truels gerne ville have, var det hele menneske - med det hele. Det var en ny oplevelse for mig. Vi har alle sider i os, som vi elsker mere eller mindre - men her var et menneske, som gerne ville have begge dele. Det er en af de største gaver Truels har givet mig - bevidstheden og følelsen af at være helt igennem god nok lige som jeg er."   Charlotte virker på en gang salig og taknemmelig, når hun taler om uddannelsen, og det er tydeligt, at den har sat nogle dybe og positive spor i hende, som hun hverken kan slippe eller vil være foruden.  "De seneste to år har været en rejse i nye og gamle områder af min sjæl og mit sind. Men altid med den største og dybeste omsorg og nærvær - fra Truels og fra de andre på mit hold. Jeg har lært så meget om andre og mig selv - og opnået en dybere indsigt i hvor forskellige og på samme tidspunkt ens vi er som mennesker. Jeg er blevet mere bevidst om min egen historie og hvordan den har formet mit liv og mine valg til at kunne vælge noget andet. Jeg er blevet mere om mig selv og for mig selv. Jeg har mødt nogle vidunderlige mennesker, som jeg er sikker på vil være end del af mit liv - og vedblive med at være det."   Fremtiden byder på spændende udfordringer, og Charlotter glæder sig meget til at skulle ud og være terapeut i praksis. Hun brænder meget for at hjælpe ryttere, der er blevet bange, fordi hun i kraft af sin egen historie ved, hvor ulykkelig man bliver af at være bange for noget, som man holder så meget af.  "Jeg tror på, at de værktøjer jeg har lært af Truels, og den viden jeg har med mig fra min hesteverden, kan hjælpe mange. Det vil jeg rigtig gerne. Mit mål er at hjælpe heste og mennesker til at nå hinanden i kontakt - uden angst fra både hest og menneske", slutter Charlotte.  Charlotte i et tænksomt øjeblik. Det er svært at forestille sig, at hun har været utryg ved at sidde på en hesteryg. (Privatfoto)   Fakta: Du kan læse mere om uddannelsen og tilmelde dig her: happyhorses.dk Du kan læse mere om Annette og hendes arbejde med heste og mennesker her: laermedheste.dk Du kan læse mere om Charlotte og hendes arbejde med heste og mennesker her: http://charlottelemming.dk/  