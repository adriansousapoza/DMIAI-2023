Vask af hesteudstyr i vaskemaskinen
2013-06-16T19:27:44
Hvis du vasker hesteudstyr såsom underlag, gamacher i vaskemaskinen, så brug et ikke-biologisk - dvs. enzym-frit vaskemiddel. Så er du sikker på at f.eks. lammeskind, eller andet naturfyld ikke tager skade.  Du kan anvende vaskeposer for at forhindre at gjordspænder m.v. skader vaskemaskinen, men i realiteten løser en gammel sok formålet lige så godt som en vaskepose, blot du trækker den godt op om spænderne, så sokken ikke falder af under vask.  Hvis der er læderdele på noget af det du skal vaske, der ser rigtig grimt ud, og du ikke er så sart omkring det, kan du vaske dem i vaskemaskinen på uldprogram og anvende sæbespåner i stedet for almindelig sæbe. De indeholder nemlig meget fedt og vil derfor ikke udtørre læderet. Men husk at du skal tørre læderdelene langsomt bagefter og smør det godt ind i læderbalsam, så det ikke sprækker eller bliver porøst.