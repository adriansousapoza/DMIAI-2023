Christian Schou i top i Falsterbo
2011-07-10T14:46:01
En flot andenplads blev det til for danske Christian Schou og den 6-årige holstenerhoppe Vienna Olympic (e. Cassini I/Contender) i 6-års championatet i Falsterbo. Blot to ryttere formåede at gennemføre lørdagens 6-års finale fejlfrit og kun den svenske vinder, Sofia Farman og Armani G (KWPN e. Vancouver) gennemførte omspringningen hvor Christian og Vienna Olympic udgik efter et stop.  Den veldoterede finale gav intet mindre end 40.000 svenske kroner til vinderen. Christian Schou og Vienna Olympic måtte nøjes med 30.000 af de svenske. Søren Møller Nielsen og Canon Ask (DV e. Carson Ask/Kannan/Freibeuter avlet af Stutteri Ask) havde et enkelt nedslag i hovedrunden men tiden var alligevel god nok til en placering som nummer 5. I dagens finale for de 7-årige heste var Christian igen tæt på en topplacering, denne gang på avlshingsten Lertevangs Coleir (DV e. Carano/Linaro/Zünftiger XX avlet af Peter Jensen Hansen), men en enkelt og meget ærgerlig tidsfejl i hovedrunden placerede dem lige uden for omspringningen som nummer 9.