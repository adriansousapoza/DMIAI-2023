Lær din hest at grine på signal
2013-12-20T20:14:25
En sjov og hyggelig øvelse er, at lære din hest at grine.   Du kan træne grineøvelsen alle steder, bare du har godbidder med dig. Det er dog en fordel at starte med at træne et sted hvor der er ro omkring hesten og den er vant til at være rolig. Fx. på staldgangen eller i boksen.   Signal For at få hesten til at "grine" skal vi have den til at løfte overlæben når vi giver den et signal, så det ser ud som om den griner. Signalet kan være et håndsignal eller stemmesignal.   Jeg plejer at starte med at bruge håndsignal til indlæringen, da det er let at time samtidig med at hesten får ros/godbid.   Sådan gør du Tag en gulerod eller godbid i hånden. Alt efter hvad du synes der er lettest bruger du en eller to hænder til øvelsen.   En hånd Personligt synes jeg at det er lettest at bruge én hånd til øvelsen. Dvs. jeg giver både signal og godbid med samme hånd. Jeg stiller mig foran hesten og holder en godbid i hånden med fingrene lukket om den. Pegefingeren stritter, som den eneste, som når man peger. Så holder jeg hånden op foran hestens mule så den bliver opmærksom på at jeg har en godbid, samtidig med at min pegefinger peger opad så hesten kan se den.   Hesten begynder så at bevæge mulen for at få fat i godbidden, som du har inde i din hånd. Det er vigtigt at du her er tålmodig og står roligt og venter. Du skal flytte din hånd så det passer med at hesten kan holde interessen for den, men ikke få godbidden! På et tidspunkt vil din hest begynde at bevæge overlæben for at få fat i godbidden. Så snart hesten bevæger overlæben giver du den godbidden og fjerner samtidig pegefingeren. Derefter gentager du øvelsen og giver den godbidden præcis når den bevæger overlæben.   Husk: Efter 3-5 gentagelser er det en god ide at holde en lille pause og derefter kan du prøve igen. Dette gælder igennem hele træningen så hesten får en "tænkepause" ind imellem.   Når du har prøvet nogen gange, vil din hest begynde at forstå, at den skal bevæge overlæben for at få godbidden. Samt at en hånd der nærmer sig med en strittende pegefinger betyder at den skal bevæge overlæben!   Nu kan du begynde at bede hesten om at gøre lidt mere med overlæben for at få godbidden. Dvs. du venter lidt længere når hesten begynder at bevæge overlæben får du kvitterer med en godbid. Til sidst vil din hest kunne løfte overlæben helt op før godbidden kommer. Er du konsekvent med at holde pegefingeren op hver gang du lever øvelsen, vil din hest koble det sammen med øvelsen og du kan begynde at træne det med lidt længere afstand fra mulen.   Stemmesignal Når din hest har signalet godt indlært kan du træne et stemmesignal på. Det gør du ved at sige fx "grine" eller hvad du har lyst til samtidig med at du løfter fingeren og hesten "griner".   To hænder Grundlæggende er det samme fremgangsmåde med to hænder, som med én. Hvis du bruger to hænder, holder du godbidden i den ene hånd og viser hesten den samtidig med at du lige ved siden af giver dit håndsignal.   Det er her rigtig vigtigt at du husker at fjerne dit håndsignal samtidig med at du giver godbidden. Det er let at glemme at fjerne signalhånden præcist, når man bruger to hænder, fordi man koncentrere sig om at give godbidden præcist. Med en hånd er man nød til at fjerne signalet for at give godbidden.   Øg sværhedsgraden Når din hest har godt styr på øvelsen, kan du gøre det sværere for den ved fx. at gå længere væk fra den. Du kan også prøve at lave øvelsen steder hvor der er flere forstyrrelser, som fx. på ridebanen, udenfor stalden, eller andre steder hvor din hest let bliver distraheret.   God fornøjelse!