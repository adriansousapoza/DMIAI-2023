Brasiliansk World Cup sejr
2011-12-15T21:57:14
Brasilianske Alvaro Miranda sejrede i World Cup kvalifikationen i Geneve, Schweiz den forgangne weekend.   På AD Ashleigh Drossel Dan (Hann. e. Drosselklang II/Ashleigh Brigadier) kunne Miranda ride sig til førstepræmien på 55.000 schweiziske franc eller ca. 330.000 danske kroner. Rolf-Göran Bengtsson og Casall La Silla (Holst. e. Caretino/Lavall I) sluttede på andenpladsen foran franske Patrice Delaveau på Orient Express HDC (SF e. Quick Star/Le Tot de Semilly) og schweiziske Steve Guerdat på Nino des Buissonnets (SF e. Kannan/Narcos II).   Pius Schwizer tog for hjemmebanepublikum sejren i den højtdoterede 1.60m klasse lørdag aften. På Ulysse (BWP e. Nonstop/Jus de Pomme) red han sejren hjem med tæt ved 4 sekunders margen i omspringningen og kunne derved sætte næsten 220.000 danske kroner ind på kontoen. Franske Penelope Leprevost red Maestro de la Loge (SF e. Esterel des Bois/Narcos II) ind på andenpladsen foran Eric Lamaze på Herald (Holst. e. Heraldik XX/Lorenz).   Den samlede World Cup stilling føres suverænt af svenske Rolf-Göran Bengtsson med 59 point. Danske Emilie Martinsen der samler flotte placeringer i den nordamerikanske liga, ligger på en 7. plads i den vesteuropæiske liga med 41 point.