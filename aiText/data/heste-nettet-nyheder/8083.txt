Stakkato-søn vandt Sires of the World
2011-09-26T08:45:02
Belgiske Brecht Bille sejrede i Sires of the World-klassen på hannoveranerhingsten Hunter's Scendix. De danske deltagere var ikke i nærheden af placeringerne. Med en fejlfri hovedrunde og en omspringning om sejren med bl.a. det unge, tyske stortalent Andreas Kreuzer på Jumex Sports Atlantus (BWP e. Quickfeuer van Koekshof/President). Med lidt mere end et sekunds forspring kunne Bille ride Hunter's Scendix (e. Stakkato/Dinar/Pikör) over målstregen foran Kreuzer og Atlantus. Belgiske Rik Hemeryck placerede Papillon Z (Zang. e. Perhaps/Cassini I/Silbersee) på tredjepladsen foran hollandske Gerben Moorsink på Carthino Z (Zang. e. Carthago/Amor/Nimmerdor) på fjerdepladsen. Bemærkelsesværdigt er det, at Carthino Z udover selv at være topplaceret i Sires of the World også er far til vinderen af 6-års finalen, Carthageno Z der ligeledes blev redet af Gerben Moorsink. De danske deltagere Thomas Sandgaard på Amarone (Westf. e. Arpeggio/Potsdam/Pilot), Cecilie Tofte på Omega Star (Ish. e. Quick Star/Quatubet du Rouet/Jiloi) og Andreas Schou på Uno's Safier (KWPN e. Numero Uno/Amor/Leander) sluttede uden for placeringerne med hhv. 5, 8 og 8 fejl. De danskkårede hingste Nintender (KWPN e. Namelus R/Contender/Mephisto), Crelido (Holst. e. Calido I/Raimondo/Cantares), Acolino (Holst. e. Acorado I/Latus II/Caletto II) og Vivaldi K (KWPN e. C-Indoctro/Nimmerdor/Abgar XX) sluttede som hhv. nummer 22, 44, 55 og 61.