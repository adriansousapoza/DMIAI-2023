17-årig til OL i springning for USA
2012-06-18T23:11:16
  Med sine blot 17 år bliver amerikanske Reed Kessler formodentligt den yngste OL-deltager i ridning hidtil.   Efter et fantastisk forår, hvor det unge stortalent har føret an ved de amerikanske udtagelsesstævner, har anstrengelserne båret frugt. Den amerikanske landstræner, George Morris offentliggjorde søndag hvilke 4 ryttere han har udtaget til OL i London denne sommer. Blandt dem er ikke overraskende 17-årige Reed Kessler. Ikke overraskende fordi Kessler har leveret det ene topresultat og i sit hjemland kun kunne overgås af årets World Cup-vinder, Rich Fellers på Flexible og verdensranglistens nummer 17, Beezie Madden på Coral Reef Via Volo.  På hestene Cylana og Mika har hun i løbet af de seneste måneder opnået flere sejre og topplaceringer i Grand Prix-, World Cup- og Nations Cup-klasser. Reed Kessler. Pressefoto: usef.org Da 2012 er året Reed Kessler fylder 18, har hun først fra januar ifølge FEI-regler, måtte deltage i Grand Prix-klasser på højere niveau end tostjernet. Derfor er hendes erfaring på baner af den olympiske størrelse meget begrænset, men talentet lader sig ikke fornægte og har i Reed Kesslers tilfælde indtil videre trumfet erfaring!   Se mere om Reed Kessler på hendes hjemmeside Kesslershowstables.com   Det amerikanske hold kommer ydermere til at bestå af Rich Fellers på Flexible, Beezie Madden på Coral Reef Via Volo og McLain Ward på Antares F.