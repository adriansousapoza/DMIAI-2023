Grand Prix Kür sejr til Allan Skov
2014-03-09T21:41:10
   Allan Skov og Volstrupgaards Cassiopeia (Arkivfoto: JP-Photo)   Årets hingstekåring i Herning blev i hal M afsluttet med en Grand Prix Kür, vundet af Hernings helt egen Grand Prix dressurrytter, Allan Skov med DV-elitehoppen Volstrupgaards Cassiopeia.   Allan Skov red et imponerende program med stor sværhedgrad, bl.a. med etter changement serie på kort diagonal efterfulgt af toer changementer på cirkelvolte og afsluttet med etter changementer igen ud på kort diagnol, en øvelse der lykkedes næsten til perfektion, bortset fra et lille kiks i de første ettere. Allan Skov kunne da også brillere med etter changementer udført med én hånd, da han under stor jubel og applaus forlod banen efter dit sejrsridt.   Andenpladsen gik til den charmerende Akinos-søn, Acapello Foldager med Malene Folmer Jensen i sadlen. En andenplads som ekvipagen sikrede sig med 74,208 %.   Blue Hors-berideren Maik Kohlschmidt og Blue Hors Hotline fulgte tæt trop og indtog tredjepladsen med 74,084 %.   Ud over Blue Hors Hotline så vi også avlshingsten Hoftanz e. His Highness/Rotspon der med Michael Søgaard i sadlen kunne indtage femtepladsen med 69,750 %. En flot præstation af den 10-årige hingst, der dansede til moderne toner af Lady Gaga. I en klasse med 9 ekvipager kan man dog ærgre sig en smule over den lave deltagelse af DV-kårede hingste. Det er på startlisten svært at se, at man er til et DV-hingste arrangement og ikke blot et tilfældigt landsstævne. Det er dog forståeligt at hingsteholderne er tilbageholdne med at melde deres uddannede ældre hingste til i disse klasser, da deltagelsen af hopper og vallakker, der ikke tjener en "bi-karriere" som beskeler, naturligvis har et sportsligt forspring.   Klassens resultat kan ses her.