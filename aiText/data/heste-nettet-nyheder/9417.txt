Danske placeringer i Barcelona
2012-09-24T22:40:36
  Der var flere flotte danske placeringer ved det femstjernede CSIO-stævne i spanske Barcelona.   Linnea Ericsson og DV-hoppen Damgårdens Extens (e. Crelido/Aleksander/Wahnfried opdrættere Elsebeth Jepsen & Peter Johansen) forstår om nogen, at udnytte deres chancer ved de få starter ved store internationale stævner, danske ryttere bliver budt. 3 placeringer ud af 4 mulige og en fejlfri runde i nationsspringningen blev et flotte resultat for Linnea og Extens.   Karina Skou Truelsen var også i god form under stævnet og var fredag lige ved at næsten, da hun red en hurtig og fejlfri runde på Caput (DV e. Casir Ask/A'Khan Z opdrætter Andreas I. Rudbæk) men måtte desværre tage til takke med pladsen som første uplaceret.   I en 1.40m klasse lørdag red Linnea Zandiego U ind på en 7. plads mens Karina Truelsen red Caput til en 12. plads.   Igen søndag kunne de to danskere ride sig til hhv. en 6. og 7. plads i endnu en 1.40m klasse. Denne gang sad Karina dog på Aniviero Z i stedet.   Det danske hold deltog ved stævnet i Promotional League nationsspringningsfinalen, hvor de desværre på forhånd var sat noget tilbage på grund af afbud fra Søren N. Pedersen før afrejsen og Lars Bak Andersen efter et styrt under stævnet.   Emilie Martinsen lagde hårdt ud på Caballero med en 4-fejls runde, men desværre kunne Karina og Quite Quick ikke følge op på det flotte resultat. En nulrunde fra Linnea Ericsson og Damgårdens Extens pyntede på resultatet, men uden en 4. rytter på holdet, måtte Danmark gå videre til anden runde med 20 fejl.   12 fejl fra Emilie og 17 fra Karina i anden runde beseglede Danmarks skæbne i finalen, hvor de sluttede sidst. Spanien vandt foran Sverige på 2. og Italien på 3. pladsen.  