Verden: Overraskende 5 års vinder i trøstfinalen 
2012-08-03T20:08:26
    Det blev Di Magic (e. Dimaggio/Rohdiamant) redet af Alizee Fromant fra Frankrig, der tog sig af sejren i 5 års trøstfinalen efter blot at have placeret sig som nummer 23 med 7,66 i indledende runde   Netop som Alizee og Di Magic entrede banen i VM Arenaen i Verden åbnede himlen sig i et kæmpe regnvejr. Di magic gik dog fuldstændig upåvirket i flot grundform og viste især en flot travtur i aktiv og naturlig kadance for hvilken de opnåede hele 9,5. Skridten var klar og rummelig til 8,5. Galoppen regulerbar og balanceret til 8,4. Rideligheden blev vurderet til 8,3 og det samlede indtryk til 8,8, hvilket betød en samlet score på hele 8,7 og en klar førsteplads til puplikums store fornøjelse. Det må siges at være en imponerende forbedring fra det indledende resultat på 7,66 til den meget sympatiske ekvipage.   På andenpladsen kom Decor Cachet L (e. Jazz/Ferro) redet af Mirelle van Kemenade-Witlox. En meget charmerende og ridelig hingst med med et smidigt og elastisk bevægelsesforløb.   Den stærk benyttede og hypede hingst Charmeur (Florencio I/Jazz) redet af Emmelie Scholtens, der i den indledende runde desværre havde store koncentrationsproblemer, var i dag mere koncentreret på opgaven og placerede sig som nummer 3. Det er virkelig en hest med et kæmpe format og et imponerende gangartspotentiale i trav og galop. Han blev dog, også i dag, noget spændt i skridt, hvilket atter trak en del i det samlede indtryk. Traven er super smidig, med aktive bagben fremvist i en naturlig stor kadance mens galoppen ganske enkelt er imponerende med en enorm op-ad-bakke tendens.   Disse tre ekvipager er alle kvalificeret til morgendagens finale. John Hvalsøe Saul viste igen et fint og sikkert ridt til samlet 8,34 og den utaknemmelige fjerdeplads, der lige netop ikke er adgangsgivende til finalen. Michael Grønne Christensen og De Nigro-WI blev placeret som nummer 10 med 7,88. Marianne Helgstrand og kom ikke til start da Schakiro Pilekær desværre blev urent gående i opvarmningen.   Link til samlet resultat for klassen her    Di Magic (e. Dimaggio/Rohdiamant) redet af Alizee Fromant (Foto: JP-photo.dk)    Decor Cachet L (e. Jazz/Ferro) redet af Mirelle van Kemenade-Witlox (Foto: JP-photo.dk)    Charmeur (Florencio I/Jazz) redet af Emmelie Scholtens (Foto: JP-photo.dk)    