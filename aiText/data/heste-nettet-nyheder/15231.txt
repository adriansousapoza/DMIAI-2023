Corona restriktioner igen
2020-12-08T20:12:47
COVID-19: Forlængelse af gældende nationale restriktioner og indførsel af nye restriktioner på lokalt niveau   Nye restriktioner med lokale implikationer På gårsdagens pressemøde offentliggjorde myndighederne, at de gældende nationale COVID-19-restriktioner forlænges frem til den 28. februar 2021.   Derudover blev der indført en række nye restriktioner for i alt 38 af de 98 danske kommuner, som vil være gældende fra den 9. december og foreløbigt frem til 3. januar 2021.    Der afventes nærmere information fra hhv. Danmarks Idrætsforbund og Kulturministeriet og Dansk Ride Forbund har netop kunne dele en opdateret version af 'svar på jeres oftest stillede spørgsmål', som du kan læse her   Kort fortalt er de eksisterende restriktioner blevet forlænget frem til den 28. februar 2021, mens der i 38 kommuner er indført yderligere restriktioner frem til den 3. januar, som bl.a. indebærer en ny nedlukning af al indendørs idræt, hvilket desværre påvirker brugen af ridehaller.Ang. brugen af ridehaller i de 38 kommuner Da al indendørs idræt skal lukkes ned fra den 9. december frem til den 3. januar i de berørte 38 kommuner (se den fulde liste nedenfor), betyder det det desværre også, at ridehallerne - på de steder, hvor der er en klub/forening/elevskole tilknyttet - skal holdes lukkede i perioden, da de fortsat betragtes som værende indendørs idrætsfaciliteter med adgang for offentligheden.   Dansk Rideforbund skriver følgende: Dansk Ride Forbund er 100% enige med alle jer, der stiller spørgsmålstegn ved den betragtning, og I skal vide, at vi gør, hvad vi kan, for at få ændret den. I går rakte vi ud til relevante politikere, og i vores henvendelse inkluderede vi bl.a. en detaljeret beskrivelse af, hvordan ridehaller er konstruerede (inkl. typiske arealer mm.), ligesom vi beskrev, at langt størstedelen hverken er isolerede eller opvarmede. Derudover italesatte vi hestevelfærden, som vi mener er alvorligt udfordret, når ridehallerne ikke må benyttes - især i vinterperioden. Vi refererede bl.a. til Lov om hold af heste, og derudover medsendte vi denne skrivelse fra vores veterinærkonsulent Mette Uldahl, som understøtter vores budskaber.   Vi følger naturligvis op på vores henvendelse, og vi sørger for at melde ud, såfremt vi får hul igennem. I mellemtiden opfordrer vi fortsat til, at man går i dialog med det lokale politi for at få sparring til, hvordan man skal forholde sig til restriktionerne. I denne sammenhæng er det muligt at referere til skrivelsen fra veterinærkonsulent Mette Uldahl i relation til sikring af hestevelfærden.   De berørte 38 kommuner De følgende 38 kommuner er omfattet af de skærpede restriktioner fra 9. december til 3. januar 2021: Albertslund, Allerød, Ballerup, Brøndby, Dragør, Egedal, Faxe, Fredensborg, Frederiksberg, Frederikssund, Furesø, Gentofte, Gladsaxe, Glostrup, Greve, Gribskov, Halsnæs, Helsingør, Herlev, Hillerød, Hvidovre, Høje-Taastrup, Hørsholm, Ishøj, København, Køge, Lejre, Lyngby-Tårbæk, Odense, Roskilde, Rudersdal, Rødovre, Slagelse, Solrød, Tårnby, Vallensbæk, Vordingborg og Aarhus kommuner.      COVID-19: Forlængelse af gældende nationale restriktioner og indførsel af nye restriktioner på lokalt niveau