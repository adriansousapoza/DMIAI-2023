Ridepædagogstuderende gennem første eksamen
2011-02-01T00:00:02
Fem førsteårsstuderende har netop bestået deres første semester på ridepædagoguddannelsen. Ved eksamen skulle de studerende redegøre for hestefaglige, ridetekniske og pædagogiske overvejelser i arbejdet som ridepædagog. Alle fem studerende bestod med glans, og censor (og landstræner) Lars Terkildsen havde stor ros til holdet. Flot præstation af studerende Fem førsteårsstuderende på ridepædagoguddannelsen på University College Sjælland i Nykøbing Falster skulle den 20. januar til eksamen og forsvare det eksamensprojekt, de sammen havde arbejdet på i 14 dage. Censor var ponyspringrytternes landstræner Lars Terkildsen, og efterfølgende betegnede han de fem piger som engagerede, skarpe og velreflekterede. Ridepædagog - en mulighed for alle Uddannelsen til ridepædagog er en unik mulighed for personer, der gerne vil have heste og pædagogik som omdrejningspunktet i deres arbejdsliv. Uddannelsen til ridepædagog udbydes på University College Sjælland i Nykøbing Falster. Ridepædagoger kan varetage almindelige pædagogjob, men samtidig bliver de også uddannet til at kunne inddrage hesten i det pædagogiske arbejde, ligesom de kan undervise børn og unge i ridning på rideskoler og i fritidsklubber. Kilde: Pressemeddelelse