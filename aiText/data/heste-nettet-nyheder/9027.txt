Elever fra hesteuddannelse tager på studieophold i USA 
2012-06-10T14:07:42
Fire elever fra Jordbrugets UddannelsesCenter Århus har netop været på en måneds studieophold i Kansas, USA. Det har givet både bredere indsigter og nye karrieredrømme.   "Det var bare så fedt," fortæller 23-årige Maria Blønd-Sørensen om sit ophold i Kansas, der har givet hende helt nye vinkler på livet som hestepige.   Maria går til daglig på grundforløbsuddannelsen til Dyrepasser Hest på Jordbrugets UddannelsesCenter Århus (JU Århus). Heste er dog ikke noget nyt element i hendes liv. Hendes familie har længe drevet det lille stutteri Lillegården i Egå ved Aarhus, hvor de avler Dansk Varmblod.   Maria startede på hesteuddannelsen på JU Århus uden helt at vide, hvad det egentlig skulle føre til. Så et studieophold i USA var for hende en mulighed for at udvide sin horisont og måske nærme sig en afklaring på fremtiden.   "Det var vildt inspirerende at se helt andre måder at have hest på, end vi kender det her fra Danmark," forklarer hun og henviser til, at både avlsmetoder og selve hestens pleje adskiller sig væsentligt. Der er naturlig bedækning selv på de større stutterier, og hestene går i friluftsbokse.   Indsigten har gjort Maria helt fast besluttet på at uddanne sig til jordbrugsteknolog fra hestelinjen med fokus på at blive avlskonsulent. En videregående uddannelse, der bygger fint ovenpå den mere praktiske dyrepasseruddannelse.   Og fremtiden er også allerede lagt fast. Maria håber at kunne starte en hel ny slags forretning i hestebranchen sammen med sin søster. Søsteren går i øvrigt også på grundforløbet på JU Århus - dog med henblik på at blive berider.   "Vi vil lave et stutteri med både tilridningsstald, avl og undervisning. Vi vil lave kvalitet fremfor kvantitet, det skal ikke være en masseproduktion. Det er også noget, jeg har set i USA, hvor man for eksempel vænner føllene til at være i menneskehænder lige fra dag ét," fortæller Maria entusiastisk.   Og kontakterne er da også allerede i orden. "De er helt vilde med dansk varmblod i USA," forklarer hun. "En europæisk hest er et kvalitetsstempel i sig selv derovre, og vi har allerede fået kontakt til en, som kunne være interesseret i at importere danske heste fra vores lille stutteri."   Studieopholdet i Kansas er kommet i stand gennem Danmark-USA-programmet, som omfatter uddannelser på amerikanske community colleges og danske erhvervsskoler. Programmet giver tilskud til ophold for elever og lærere.   Det er første gang, at JU Århus sender elever til USA under programmet, men forhåbentligt ikke sidste gang.   "Det har været en rigtig god oplevelse for eleverne at komme til Kansas. Det udvikler dem både personligt og fagligt, og vi håber, at vi på sigt kan sende flere elever af sted og måske også modtage amerikanske elever her på skolen," påpeger Henrik Dethlefsen, leder af de internationale aktiviteter på JU Århus.  Maria og Quarteren Nicki træner reining i Kansas