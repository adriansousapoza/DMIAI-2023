Livet som hestepasser i Zangersheide er barskt, sjovt og lærerigt
2014-04-08T08:34:46
Julie Kvisgaard er i Zangersheide som hestepasser og giver os her et indblik bag kulisserne fra det store stævne, som man ellers primært følger fra konkurrencebanerne.   Hvordan er turen gået derned, og hvor mange heste har I med? Jeg er hernede som hestepasser for Sofie Bøgelund, som har tre heste med. Turen til Belgien tog 12-13 timer, og vi ankom som nogle af de første.   Hvordan er det så dernede i forhold til andre steder? Efter et par dage hernede, er et par af de tanker jeg har mig om stævnet blandt andet at det er meget velorganiseret. Der er konkurrencer på tre baner på samme tid, og det betyder at rytterne skal huske en masse forskellige baner, og hestepasserne skal forberede og sadle heste op i den rigtige rækkefølge.    Afslapning ved en af de mange baner   Hvordan er det at skulle holde styr på alt det? Når klasserne ligger oveni hinanden kan man nemt miste overblikket. Nogle klasser har over 100 starter, så der er indlagt pauser så rytterne der rider senere har mulighed for at gå bane. Hvis man alligevel ikke kan nå at komme til start som planlagt er de heldigvis meget hjælpsomme med at rykke rytteren længere ned på start listen.   Hvordan er omgivelserne? Vi har her den første del af ugen haft fantastisk vejr med fuldt solskin og næsten vindstille, hvor arrangørerne har sørget for at vande alle stier og veje der bliver brugt af hestene så de ikke får støv i lungerne. Det gode vejr betyder også som hestepasser at man får slæbt rigtig, rigtig meget vand! Det er en god work-out når vi ikke lige kan komme i fitnesscenter.    Julie og Chestnut i Zangersheide   Hvordan er det at møde de andre ryttere på så tæt hold? Mange af verdensranglistens ryttere er her også, så det er lidt sjovt at se topryttere som Steve Guardat, Jos Lansink, Gerco Schröder og Christian Ahlmann på opvarmningen og på områderne omkring staldene. Det er jo folk man kun ser på Eurosport onsdag aften når der bliver redet de store Grand Prix-klasser.   Hvordan foregår en dag som hestepasser på så stort et sted? Dagene hvor der er stævne går lynhurtigt. Der skal fodres, flettes heste, der skal sadles op og af, rytterne skal have hjælp på opvarmningen, heste skal skridtes af, nogle skal vaskes og køle ben, udstyr skal pudses, boksene muges, hestene skal tjekkes regelmæssigt mht. vand og dækkenskift osv. Det er super hårdt arbejde, og man skal være stærk både mentalt og fysisk for at klare den stress og de lange dage der følger med når man er hestepasser. Men alt i alt er det en stor oplevelse at være hernede, og se alting 'bag scenen'. Zangersheide som helhedstutteri er et af de flotteste jeg nogensinde har set. De har kæmpe græsfolde med træer, store læskure og høhække. Der er masser af smukke alléer imellem foldene, og man kan virkelig misunde dem på en flot solskinsdag.    En af de smukke alleer mellem foldene   Forsidefoto: Sofie Bøgelund og Skovbakkegård's Cisi ved Sansk Varmblods Hingstekåring i Herning 2013. JP-Photo.dk