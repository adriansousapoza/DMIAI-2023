Blod, blod og atter blod 
2012-06-07T21:30:03
Dyrlæge og opdrætter Berner Olsen fra Sneslev syd for Ringsted har altid været grebet af heste, især fuldblodsheste. På lørdag kan et af hans opdræt, Golden Memory, vinde det største løb for fireårige heste i Danmark. »Når det gælder mine avlshingste, lægger jeg vægt på tre ting: Blod, blod og atter blod. De skal have det bedste præstationsblod i årerne, og hvis de også selv har præsteret godt, er det selvfølgelig endnu bedre. Desuden skal de give tidlige afkom, som også kan løbe i Derbyet,« slår dyrlæge og opdrætter Berner Olsen fast. Når Golden Memory lørdag galopperer til start i Dansk Breeders Cup på Klampenborg Galopbane, sender Berner Olsen en kærlig tanke til hendes mor, Golden Line, som han ejede selv, da hun løb væddeløb. Hun blev solgt på auktionen som åring, men køberen kunne ikke betale. »Så måtte jeg bede træner Gert Jensen om at hente hende, og uden at det var aftalt, begyndte han at træne hende og sende mig regninger. Og så vandt hun sgu Golden Mile to gange og Mowerinaløb, så hun er en af mine yndlingshopper. Det er rigtig, rigtig dejligt, at Golden Memory er blevet så god,« fortæller Bernt Dahl.Markedet er hårdt På gården har Berner Olsen 40-50 heste. Han har ikke det nøjagtige tal, for der er hele tiden nogle, som går og kommer, blandt andet til bedækning hos hans nye avlshingst, Special Quest. »I de sidste 4-5 år har jeg udskiftet stort set alle mine følhopper, fordi køberne kun vil have topheste. Markedet er blevet virkelig hårdt, så det har været nødvendigt. I dag er der ingen bløde mellemvarer, men til gengæld betaler køberne som regel gerne for kvalitet,« lyder det fra Berner Olsen, der sidste år solgte den dyreste åring på auktionen for 340.000 kroner. Berner Olsen har haft hest, siden han var ti år gammel. Han købte sin første hest, et Frederiksborgføl, da han ikke havde råd til at købe en voksen hest, for sine sparepenge. Hun kostede 800 kroner. Da hun var redet til, var de to til mange springkonkurrencer sammen. »Men jeg har altid vidst, at jeg ville have galopheste. Det fik jeg først råd til, da jeg var færdiguddannet som dyrlæge, og så købte jeg to fuldblodshopper. Deres føl blev begge blandt de fem bedste i Skandinavien,« husker Berner Olsen. »Efter den succes troede jeg, at det var let at opdrætte gode galopheste, men jeg blev klogere. Der skal også masser af held til, og som opdrættere er vi dybt afhængige af, at vores åringer bliver købt af gode ejere, som sætter dem i træning hos gode trænere. Vi vælger jo ikke deres trænere - jo, hvis vi har penge nok til at beholde dem,« griner Berner Olsen. På spørgsmålet om, hvad der tænder ham ved væddeløbssporten, falder svaret uden tøven: »Avlen og at se en hest udvikle sig. Og så er det en stor glæde at sælge en hest til nogle mennesker, som bliver glade for den,« forklarer Berner Olsen. Gyngerne og karrusellen På det seneste har Berner Olsen også fået to travhopper. Hidtil har han kun beskæftiget sig med travsporten som dyrlæge, men nu er han blevet grebet af det. »Tidligere kunne jeg sige, at jeg tjener penge på travhestene og sætter dem til på galophestene. Det kan jeg ikke mere, for i min fremskredne alder er jeg 'faldet i' og sidder nu hver aften og ser travløb i fjernsynet. Det er farligt, for det er en sikker vej til nye udgifter,« ironiserer 65-årige Berner Olsen.   Af Hestesprtens Medier  Berner Olsen. Foto: US Photo.  Golden Memory, da hun sidste år Breeders' Trophy Mile på Täby med Per-Anders Gråberg i sadlen. Hoppen er ejet i Norge og er trænet af danskfødte Niels Petersen. Foto: Stefan Olsson/ Svensk Galopp.