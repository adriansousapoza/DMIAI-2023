16 lande klar til First Horse Grand Prix
2011-05-17T18:55:11
Det kommende, internationale ridestævne i Bernstorffsparken, Gentofte, slår i år alle rekorder. Med et unikt deltagerfelt med flere af verdens bedste ryttere og 16 nationer repræsenteret til fredagens Nations Cup, er der lagt op til et brag af et ridestævne - Med Frankrig og Ukraine som de seneste tilmeldte nationer har interessen for at deltage til årets firstjernede CSIO-stævne i Bernstorffsparken været helt unik, fortæller de travle stævnearrangører. - Vi er blevet kontaktet af begge nationer efter tilmeldingsfristen og måtte i første omgang takke nej af hensyn til tidsplanen, men desværre meldte holdet fra Saudi-Arabien fra i sidste uge hvilket betød, at vi fik plads til et nyt hold - og så valgte vi at gøre plads til dem begge. Særligt Ukraine gjorde en stor indsats for at sikre holdets tilmelding, idet holdets rytter og formand for ukrainsk rideforbund Oleksandr Onishchenko, sponsorerer den danske tennisstjerne Caroline Wozniacki. Således var det Caroline som ringede og forhørte sig angående mulighederne for at få et ukrainsk hold med på deltagerlisten i sidste øjeblik. Med 16 hold til start i årets Mercedes-Benz Nations Cup er der dermed lagt op til en forrygende eftermiddag i Bernstorffsparken med spænding, fart og ikke mindst ridning i topklasse. Nathalie i Aftenshowet Aftenshowet sender et indslag onsdag den 25.maj 2011. Her gæster HKH Prinsesse Nathalie zu sayn-Wittgenstein studiet, hvor hun interviewes forud for CDI-stævnet i Bernstorffsparken af TV-vært Puk Elgård. Indslaget sendes på DR TV kl. 19.00. Danskerne har ambitioner om top tre Holdet som Danmark stiller med til fredagens Nations Cup (nationsspringning) består af den nylig kårede DM-sølvvinder Rikke Haastrup Pedersen, DM-bronzevinder Andreas Schou, erfarne Thomas Velin, Linnea Ericsson og Charlotte Lund, som tidligere har været med til at sikre Danmark podieplads i Parken. Dermed er der tale om et stærkt ridende dansk hold, der efter landstrænerens vurdering kan gøre sig gældende i top tre. First Horse Grand Prix starter torsdag d. 19. maj og varer til og med søndag den 22. maj. Den efterfølgende weekend fortsætter stævnet som et CDI- internationalt dressurstævne med besøg af kendte profiler som Andreas Helgstrand og HKH Prinsesse Nathalie zu Sayn-Wittgenstein. Mercedes-Benz Nations Cup (Nationsspringning) starter fredag d. 20. maj kl. 14.15 og afvikles i 2 afdelinger, begge rides samme fredag eftermiddag. Se hele programmet for First Horse Grand Prix elektronisk her