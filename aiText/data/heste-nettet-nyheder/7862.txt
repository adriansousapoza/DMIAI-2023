1 x bronze til Danmark
2011-07-03T11:45:09
Hvor Danmark dominerede dressurkonkurrencerne ved de nordiske mesterskaber for pony-, junior- og ungryttere på Middelfart Ridecenter totalt, var billedet et lidt andet hos springrytterne. En enkelt holdmedalje af bronze blev det til for de danske ryttere. Det var de dygtige danske ungryttere Monica Bugge Skibsted på Quwita B, Line Nørager Kristensen på Elmegårdens Akinos, Anne Line Knudsen på Lanusca og Josephine Toftdahl Bagge på Leonhard, som sikrede Danmarks eneste holdmedajle i springning. Norge tog guld, mens ungrytterne fra Sverige sikrede sig sølvmedaljerne med 20 fejl foran danskernes 23. De danske kat. II ponyryttere sikrede Danmark endnu en 3. plads i det uofficielle nordiske mesterskab. Holdet bestod af Sofia Brinch Jacobsen på Quality, Simone Bardrum på Louis Walsh, Josephine Tvede Juhl på Wakely Fox Hunter og Stephanie Vollquartz på Casco.