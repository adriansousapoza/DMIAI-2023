4 års championat i Odense
2011-10-18T23:30:37
JBK Horseshow har hele dagen idag lagt baner til DRFs championatsfinaler for ungheste. 25 4 års dressurheste prøvede kræfter med den store atmosfære i Arena Fyn, hvor de 12 bedst placerede kvalificerede sig direkte videre til finalen, der afholdes på fredag. Vinder af klassen blev avlshingsten Bøgegårdens Boney M e. Belissimo M/Worldly flot fremvist af Anna Blomgren. Han viste især en særdeles rummelig og taktklar skridt, der udløste den flotte og fortjente karakter 9,5. Han galoperede desuden med stor rummelighed og flot op ad bakke tendens i god balance til karakteren 9,0. Traven blev fremvist i god balance og fin holdning, her kunne man dog godt ønske sig lidt mere indundergribende bagben. Karakteren blev her 8,3. Hans store ridelighed udløste karakteren 8,8 og kapacitet 8,9 hvilket gav et samlet resultat på 8,9 Anden pladsen gik til "årets hoppe i DV 2010" Sirikit e. Hotline/Don Schufro. Højdepunktet hos den elegante hoppe er hendes meget smidige trav med god indundergriben og desuden hendes store ridelighed. Hun opnåede i trav 9,4 skridt 7,6 galop 8,5 ridelighed 9,2 og i kapacitet 8,9, samlet 8,72. På tredjepladsen finder vi igen Anna Blomgren, denne gang på guldmedaljehoppen Tørveslettens Snowflake e. Stedinger/Carano. Hun er særdeles smidig i trav og galop og tillige meget ridelig, kun skridten kunne ønskes mere rummelig. Hun fik i trav 9,2 galop 9,5 skridt 6,9 ridelighed 9,0 og kapacitet 8,5, samlet 8,68. Nævnes skal også endnu en funktionel og ridelig hoppe, der kom ind på dagens fjerdeplads, nemlig Øgårdens Chanel efter Sandro King/Zardin Firfod fremvist af Michael Ilsoe Højgård. Hun er en letbenet, smidig og elegant hoppe med en især velbalanceret og energisk galop. Hun opnåede i trav 8,5 skridt 8,0 galop 8,8 ridelighed 8,5 og kapacitet 8,7, samlet 8,5  Se det samlede resultat for klassen her For de heste der ikke direkte kvalificerede sig idag afholdes der trøstfinaler i morgen onsdag, hvor de 4 bedste ligeledes får adgang til finalen.