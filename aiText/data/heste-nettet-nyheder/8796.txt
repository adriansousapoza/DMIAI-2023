Camilla Enemark er gået bort
2012-04-13T00:22:31
Dansk ridesport mistede tirsdag aften en af sine fremmeste ambassadører, den blot 31-årige Camilla Enemark sov stille ind efter en mangeårig kamp mod en kræftsygdom.  Camilla fik i 2006 efter et fald på opvarmningen ved et stævne, konstateret en ondartet hjernesvulst. Hun blev siden opereret og har været i kemoterapi gentagne gange. Som en fed streg under Camillas utrolige viljestyrke, deltog hun i det forgangne år på det danske landshold ved EM i springning og ved superliga stævnerne i Hickstead, Dublin og Rotterdam samtidig med, at hun undergik kemoterapi. Både ved EM i Madrid og under superliga-stævnerne, leverede Camilla og Regino Z flere toppræstationer og sluttede bl.a. ved EM som nr. 33 individuelt, bedste danske resultat.  Camilla var også kendt for sin evne til at uddanne unge, talentfulde springheste til internationale topheste. Således bragte hun heste som Party Dance, Asgard 17, Maglebjergs Crannagh Hero og Midnight Dance for bare at nævne nogle ganske få, til sportens sværeste klasser. På vejen mod Grand Prix-klasserne er det som regel også blevet til topplaceringer i championatsklasserne. 2010 var det helt store år ved championatsfinalerne, hvor Camilla i 5-års klassen red sig til sejren på Laroni, 3. pladsen på Atlantis PP Z og 5. pladsen på Charleston K. I 6-års finalen samme dag blev det til en 3. plads på Conway. Tidligere på året var det med Toftehøjs Credeau blevet til en sejr i unghestechampionatet ved hingstekåringen i Herning.   DSA finalerne 2010  Camilla vil af venner, kolleger og tilskuere ved stævner uden tvivl blive husket og savnet for sit altid gode humør og smittende smil.   Vore varmeste tanker går til Camillas nærmeste i denne stund.   Camillas bisættelse finder sted fra Herlufsholm Kirke tirsdag d.17. april kl. 12.00. Ifølge familien er alle velkomne.