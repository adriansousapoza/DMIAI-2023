Næste afdeling af Riders Cup lige om hjørnet
2012-05-24T20:54:31
Tilmeldingsfristen udløber i dag den 24. maj 2012, så du kan altså stadig nå at være med, når Riders Cup afvikler det andet af årets stævner med kvalifikationsklasser til den store Horse House Cup 2012!   Ved det første stævne i april måned havde stævnet mere end 850 starter, så der er fuld fart på de fantastiske baner i Tybjerg! Vanen tro vil Riders Cup-folkene sørge for masser af dejlig mad og god stemning som efterhånden er blevet et varemærke for stævnerne - og rytterne har indtil nu kvitteret for dette ved at møde talstærkt op fra hele landet med rigtig mange fine heste. Begge dele noget, der får et stadigt større publikum til at slå vejen forbi når dørene åbnes og konkurrencerne går i gang. Riders Cup-stævnerne afvikles på Danmarks smukkeste udendørsbane i Tybjerg (mellem Næstved og Ringsted), og i weekenden den 2.-3. juni slår den aktive Næstved-klub altså dørene op for det andet af i alt 6 planlagte springstævner i 2012. Klubben afvikler i alt 4 C-stævner og 2 interntionale CSI** stævner i 2012 - sidstnævnte vil begge have en Rolex Ranking klasse, hvor de deltagende ryttere kan ride efter point til verdensranglisten i springning!Horse House Cup - en ny konkurrenceklasse med muligheder! Som et nyt tiltag ved Riders Cup-stævnerne, byder vi i år velkommen til "Horse House Cup". Til alle distrikts-stævnerne, kan rytterne melde sig til en LB**. Den sammenlagt bedste ekvipage fra alle 4 distrikts-stævner får gratis start til finalen, som afvikles over 3 runder i forbindelse med det internationale CSI**-stævne i september 2012. Derudover kvalificerer de næste 29 sammenlagt bedste ekvipager fra kvalifikationsrunderne sig også til finalen - dog mod startgebyr. Eneste udelukkelseskriterie for Horse House Cup er, at rytteren ikke må have startet MA eller højere. Peter Jensen fra Horse House og rideklubben Riders Cup vil med dette initiativ prøve at involvere bredden i sporten, og Horse House Cup vil give 30 af disse ryttere mulighed for at ride under et internationalt stævne ifm. afviklingen af Cup'ens finaleklasser. At få mulighed for dette er rigtig god træning og forberedelse for de yngre og / eller mere urutinerede ryttere, som her får lejlighed til at opleve rytterne og ikke mindst atmosfæren bag disse store stævner på helt tæt hold.Videostreaming på internettet af alle Riders Cup stævnerne! Som et helt nyt og spændende tiltag for et C-stævne, vil alle ryttere ved alle Riders Cup stævnerne blive optaget på video, som så kan ses LIVE på stævnets hjemmeside ligesom interesserede ryttere også vil kunne købe videoerne.Danmarks smukkeste ridestævne - FOR og MED de bedste ryttere! Stævnearrangørerne bag Riders Cup stævnerne - Glenn Nielsen og Peter Enemark - som begge har stor erfaring med afvikling og deltagelse i nationale såvel som internationale stævner, har ét stort mål med Riders Cup: De skal simpelthen være kendt for at være blandt landets bedste og mest populære stævner - både i rytternes, publikums og sponsorernes øjne. Drømmen er at de 6 stævner kan blive et samlingspunkt, hvor især afslutningen med de to store internationale stævner i august / september måned vil blive et tilløbsstykke og lidt af en lokal folkefest. Derfor arbejdes der også på højtryk for at skabe den helt rigtige kombination af konkurrenceklasser, udstillere, underholdende indslag og ikke mindst fantastisk bespisning i dejlige omgivelser! På hjemmesiden www.riderscup.dk kan du løbende finde relevant information om Riders Cup stævnerne - ligesom du også kan se billeder fra de foregående års succesfulde stævner.  Bag enhver rytter stor som oftest en hjælpende familie (og deres trofaste hunde). Foto: Palle Thilqvist, CTFoto.dk