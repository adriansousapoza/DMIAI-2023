Gråsten Rideklub vinder DRF-mesterskab i ponydressur
2013-09-09T17:58:18
Søndag blev finalen i DRF holdmesterskabet i ponydressur afviklet. 7 hold var gået videre til finalen, og det blev et meget spændende opløb mellem de tre placerede hold. Guldet gik til Gråsten Rideklub, mens rytterne fra Aarhus Rideklub vandt sølv, og holdet fra Hvalsø Rideklub fik bronze.   Der har været rekordstor tilmelding til mesterskabet i år med hele 27 hold. Holdene dystede lørdag om at være et af de kun 7 hold, der kvalificerede sig til søndagens finale. Gråsten Rideklub førte mesterskabet efter lørdagens ridt med 215,47, mens Aarhus Rideklub lå på en foreløbig 2. plads med 211,991 tæt fulgt af Hvalsø Rideklub på 3. pladsen med 211,915. Der var derfor lagt op til en nervepirrende finale søndag.   Guld til Gråsten Rideklub Gråsten Rideklub var ikke det bedste hold i dag. Holdet red sig ind på en 3. plads i dagens finale med en samlet score på 208,844. Men da dagens resultat skulle lægges sammen med resultatet fra lørdagens kvalifikation, havde Gråsten Rideklub alligevel redet flest point hjem, og det betød, at det jyske hold kunne hænge guldmedaljerne om halsen. Den samlede score blev 424,314, og holdet bestod af Anne-Sofie Kystol Knudsen/Modderbeek's Flo, Sandra Kristoffersen/ SL Cuba, Henriette B. Hansen/Charlie og Anne-Mette Lyager/Røggild's El Diaz.   Tæt kamp om medaljerne Aarhus Rideklub vandt søndagens finaleklasse med et samlet resultat på 211,772. Holdet bestod af Victoria E. Vallentin/Røggild's Claire, Britt Krongård Knudsen/Jazzo, Josephine-Emilia Nielsen/ Ponygårdens Mikkel og Sandra Gottlieb Lyngø/ Tovdal's Attention. Det betød, at Aarhus Rideklub samlet opnåede en score på 423,763, og dermed vandt sølv ved mesterskabet. Holdet fra Hvalsø Rideklub på Sjælland var lige i hælene på holdet fra Aarhus. De opnåede i dag en 2. plads med en samlet score på 211,051 og fik i alt et samlet resultat på 422,966 - ganske, ganske tæt på sølvholdet. Det blev derfor til velfortjent bronze ved dette års DRF holdmesterskab i ponydressur. Holdet bestod af: Emilie Fletcher Vintersfjord/ Prins Orloff, Sara van Deurs Petersen/Farbenfroh, Celine Rørbæk Silfen/Dreamgirl og Laura Hviid/Firfod Jacob Klaphat. De 4 andre hold i finalen var: Rideklubben Ørsted Holme hold 1 og 2, Kristinelunds Sportsrideklub og Brande Rideklub.   Flot DRF-mesterskab Jette Nevermann, landstræner for det danske ponydressurlandshold siger:  "Det har været et flot mesterskab. Der har været vist en masse god ridning og alt er meget velorganiseret. Man føler sig velkommen fra man kommer til man går og bliver mødt med smil og åbenhed fra alle de frivillige i Frederikshavn Rideklub. Banerne er gode, opstaldningsforholdene fine og stævnemaden er god og sund - rigtig mad til sportsfolk. Der er en rigtig god stemning og folk hygger sig. Og så er sponsorgaverne meget flotte. Selve DRF-mesterskabs konceptet er rigtigt godt, da det er en god måde for distriktsryttere at blive introduceret til landsstævner på, og det giver mig en god mulighed for at vurdere hvilke ekvipager, som er godt på vej".  Det er 4. år i træk, at Frederikshavn Rideklub er vært for DRF-mesterskabet i ponydressur for hold. Læs mere om landsstævnet på klubbens hjemmeside, hvor du også kan se resultaterne.   Spar Nord var hovedsponsor for stævnet.   Kilde: DRF  (Arkivfoto: JP-Photo)