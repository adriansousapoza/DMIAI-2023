Avlshingsten Grandeur død
2011-01-20T10:07:04
Dansk Varmblods hingsten Grandeur DH 342 døde tirsdag den 18. januar, i den flotte alder af 27 år hos sin ejer Grete Hulgaard. Grandeur DH 342, blev født i 1983 hos Jørgen Peder og Sigrid Clausen i Bolderslev, og i 1987 blev han kåret i Dansk Varmblod, det var også dette år han første gang skiftede ejer. Granduers skæbne blev herefter at han skulle være ridehest, og allerede som 5-års opnåede han point nok til at blive B-hest i dressur. Grandeur havde din debut i Grand Prix i 1996 i Herning, og netop sin Grand Prix karriere sluttede han i 2003 i en alder af 20 år. I 2009 blev han så endelig pensioneret helt og har nydt sit otium som foldhest. Grandeur fungerede udover sin karriere som ridehest også som avlshingst. Han har i alt 180 afkom, og her kan nævnes at særligt høj ridelighed og godt temperament ofte har skinnet igennem. Det yngste afkom er hoppen Dirtholmgårds Graciuse der i dag er 4 år. Grete Hulgaard, der har ejet Grandeur i næsten 24 år, beskriver ham som den mest fantastiske hest, super reel og en rigtig ven. Yderligere siger Grete " Jeg er dybt taknemmelig for at jeg fik lov at købe ham, fik lov at prøve at have en fantastisk soulmate og fik lov at ride Grand Prix."