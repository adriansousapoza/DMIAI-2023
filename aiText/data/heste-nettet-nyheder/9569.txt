’Det havde jeg end ikke drømt om’
2012-11-29T13:16:38
De svenske ejere af Solstrålen har så sandelig skudt papegøjen. For tredje gang i træk vandt hoppen et dansk storløb og pillede i den grad sine modstandere ned. De danske heste, som til næste år skal ud og kæmpe om sejren i blandt andet Dansk Hoppe Derby og en række andre store opgør, må hjem og træne videre. Det er de tvunget til, hvis de skal gøre sig forhåbninger om at kunne true Solstrålen. Hoppen, der er ejet og træner i Sverige, har udviklet sig ekstremt meget hen over efteråret og har givet sine danske landsmænd tørt på i tre storløb i træk nu. Søndag eftermiddags hovedløb på Royal Canin Arena i Odense var stort set overstået, inden det kom i gang, da Solstrålen let susede til front for kusken Peter M. Andersson. Solstrålen var i en klasse for sig og viste tidligt, hvor skabet skulle stå, og hvor førstepræmien på 170.000 kroner skulle havne. Solstrålen var til slut så overlegen, at hun løb den hurtigste tid nogensinde på den fynske oval af en dansk treårs hoppe med tiden 1.14,5a/2140 meter. »Det havde jeg godt nok ikke drømt om på forhånd. Vi havde meget stort respekt for en hest som Sweet Home Alabama, og vi var næsten på forhånd tilfredse, hvis vi kunne hente andenpladsen. Hun var nemlig slet ikke frisk og i orden i sin sidste start i Aalborg, men efter lidt behandling og hvile, så var hun virkelig fin igen,« konstaterede Solstrålens træner, Thomas Lönn, som i selskab med Peter M. Andersson og en staldpige var taget de næsten 1.000 kilometer fra Bollnäs nord for Stockholm og til Odense. De nærmeste vidner til Solstrålens opvisning var Sweet Home Alabama før Souris de Vie. Sejren til Solstrålen vakte i øvrigt glæde hos en spiller på banen. Vedkommende var den eneste, som fandt frem til den rigtige V65-kombination. Han eller hun kan i den kommende uge gå i banken og hæve knap 205.000 kroner.Af Hestesportens Medier Solstrålen var så overlegen, at ingen af modstanderne kom med på vinderbilledet. Foto: KM FOTO.