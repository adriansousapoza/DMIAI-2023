Sagen om Svejstrup-Vestergaard
2011-09-01T12:37:06
Den 30. juni opsagde 12 opstaldere deres kontrakter med hestecenteret Svejstrup-Vestergaard. Stadig kører debatten livligt, når det kommer til, hvem der havde ret, og hvem der tog fejl i en sag, der for alle parter har haft eller stadig har kedelige konsekvenser. Svejstrup-Vestergaard i Randers er et opstaldningsted med fasciliteterne i orden. Et sted hvor mange hesteejere ville opstalde deres heste, hvis ikke det var for den splid, nogen mener, der hele tiden har været, andre mener der først er startet for nylig. Andre igen ser slet ikke problemet og mener ikke, der nogensinde har været et problem. Den 30. juni startede Line1982, der er en af de opstaldere, der sagde boksen op, en tråd her på Heste-Nettet, der beskriver, hvorfor de var så mange, der havde fået nok, og hvad der lå til grund for, at de flyttede deres heste. Sagen er kort, at de 12 opstaldere primært har problemer med datter og medejer af stedet, Helene Knudsen. De oplever, at man oftest bliver mødt med en negativ attitude fra Helenes side, at flere er blevet verbalt overfaldet af hende, at hun starter splid og bagtaleri, og at hun aldrig skal stå til ansvar for problemer, der er skabt af hende selv. Endvidere oplever de, at der konstant laves nye regler for at dække over Helenes fejltagelser, eller hvis staldejere, familen Knudsen bestående af Inger og Flemming Knudsen samt datteren Helene, føler, at "noget går deres næse forbi". Eksempelvis skulle opstalderne, der i forvejen betalte leje, betale for at tage vand. De 12 tidligere opstaldere fortæller også, hvordan der på stedet var videoovervågning, og at dette blev brugt imod dem, men det der slog hovedet på sømmet for de 12 opstaldere var det faktum, at to piger på henholdsvis 13 og 17 år blev smidt ud, da de ikke længere var veninder med Helene og pludselig havde fået stemplet "uroskabende elementer". "At man vælger at smide børn ud, ringe til andre børns forældre og informere dem om, at de bør holde deres børn fra disse to piger, virker grotesk og går over min forstand", skriver Line1982 i sit indlæg. Indlægget har naturligvis skabt stor debat, ligesom debatten også kører lystigt på Facebook. Heste-Nettet har talt med nogle af de involverede parter. Den 13-årige, som blev smidt ud, fortæller: "I september 2010 (efter nogle år på stedet., red.) begyndte jeg på springundervisning ved Helene. Jeg fortsatte ved Helene i tre måneder, da det blev mig og andre åbenlyst pålagt at Helene var den eneste springunderviser på stedet, selvom det fremlægges sådan, at alle er mere end velkomne til at invitere egen underviser (I en af de mange nye regler, skulle det efter sigende være sådan, at en udefrakommende underviser skal betale gebyr for at undervise, red.). Udbyttet blev meget ringe. Helenes undervisningstid faldt ikke langt fra faderens (Som den 13-årige tidligere var blevet undervist af, red.). Hun brugte det meste af tiden på at snakke med tilskuere, besvare sms'er og i det hele taget anvende sin tid langt fra undervisningen."  Efter tre måneder vælger den, på det tidspunkt, 12-årige at finde anden underviser og oplever, at hun får den kolde skulder af familien Knudsen. "Pludselig var jeg ikke værd at hilse på, snakke med eller overhovedet bemærke i hverdagen, på trods af at jeg for det første var bruger på SVR's område, og der for det andet var klart påpeget fra Inger og Flemming Knudsens side i SVRs vedtægter, at der blev lagt vægt på en god omgangstone og respekt for hinanden på stedet, hvilket blandt andet indbefattede at hilse ordenligt på hinanden - alle sammen." Efter forløbet her finder den 13-årige veninder i stalden. De har en god og hyggelig tone, rider ture sammen og er glade for hinandens selskab. En søndag sidste vinter får hun dog gjort sig en del mere upopulær hos familien knudsen. "Helene befinder sig i ridehallen. Hun øver dressur med sin hest La Nova, en unghest på fire år. Midt i træningen bliver La Nova bange og begynder at stejle med Helene på ryggen." Hun fortsætter med at fortælle, at hun så hesten blive jagtet og slået af Helene. "Efter min helt egen, subjektive, mening blev La Nova groft mishandlet den dag! Hvilket, for god ordens skyld, også var flertallet af SVR's pensionærers holdning. Og Flemming og Inger Knudsen indrømmede også efterfølgende, efter MANGE henvendelser, at hændelsen havde været for voldsom. Så jeg var bestemt ikke alene med den holdning." Den 13-årige oplever, at hun efter at have påtalt overfor Helene, at hun ikke fandt det ok, bliver lukket ud i kulden. "Jeg blev derefter konstant påtalt for usportslig opførsel og dårlige manerer, selvom jeg af andre pensionærer igen og igen blev brugt som underviser og passer, og ingen klager modtog den vej fra. Jeg passede ifølge staldejerne ikke mine bokse og heste, selvom jeg selv mener at have fejet og rengjort dagligt på SVR. Jeg blev, efter min bedste overbevisning, udsat for chikane!  Efter noget tid fandt tilløbet sit mål; Vi blev påtalt for usportslig optræden og dårlig opførsel på SVR. Resultatet blev, at vi intet depositum fik tilbage, og da vores forældre konfronterede Inger Knudsen med de udtalelser vi var blevet påhæftet, blev vi kaldt løgnere og dårligt selskab. Og det endelige resultat blev, at vi blev smidt ud af SVR med resten af dagen til at forlade stedet. Jeg havde netop købt den pony, en shetlandspony, jeg havde passet gennem fire år. Den pony måtte jeg så ikke besøge den næste 1½ uge for familien Knudsen. Uden at skulle lyde klynkende, overhovedet, så vær venlig at bemærke min alder; 13 år!" Det er blot en af de mange historier, vi har modtaget om sagen. Andre øjenvidner har overfor Heste-Nettet også omtalt sagen om Helene og La Nova. Problemerne på stedet er ikke nye, får vi at vide af tidligere opstaldere, der har flyttet deres heste af samme årsag. Tine Kristensen fortæller: "Jeg er den af dem der har stået på stedet for en del år tilbage og der var tingende desværre det samme som nu! Jeg kom på stedet før Flemming og Inger købte det og har været der on and off igennem tiden - jeg var gode veninder med Helene i en årrække og jeg kom tit privat sammen med familien, som tog godt imod mig og altid var søde og smilene, jeg var godt inde i varmen men så desværre, hvordan de behandlede både mennesker og dyr på en ikke acceptabel måde!" Tine fortæller, at hun har oplevet familien blive bortvist fra stævnepladser, fordi Helenes aggressioner tit gik ud over hesten, og at hun i træningen hjemme har set Helene ride en hest, der var spændt hårdt ind og blødte fra munden.  Flemming underviste dengang rideklubben SVEJ holdt til på SVR (de er flyttet fra stedet og har intet med Svejstrup-Vestergaard at gøre længere). Her brugte Flemming tit en longepisk til at få ponyerne til at løbe, så børnene fik sig tit en stor forskrækkelse! Nogle gange hvis de ikke lige opførte sig ordentligt fik de lige et knæ eller spark i maven eller bagi. Både af ham og Inger." Tine fortæller videre, at Flemming har et voldsomt temperament, når det kommer til mennesker også, og at han har truet en pensionær med at stille dennes hest ud på parkeringspladsen, hvis den ikke blev flyttet fra opstaldningsstedet med det samme, for så var hesten ikke længere deres problem. "Oven i alt dette kommer alle de andres historier, som ikke kommer bag på mig, for sådan er virkeligheden, desværre!"  Tine Kristensen med hesten Chianti, som hun dengang havde opstaldet på Svejstrup-Vestergaard Men det er ikke alle, der har den negative opfattelse af stedet og familien Knudsen som herover beskrevet. Som det også kan ses i debattråden, er flere uenige i, at tingene skulle være foregået, som trådstarter og de andre tidligere opstaldere nævner. Også andre har udtalt sig til Heste-Nettet om, at situationen er en storm i et glas vand, og de mener ikke, at gruppen der forlod stedet holder sig til sandheden. Heste-Nettet kritiseres også for at holde liv i historien, da det ifølge dem kun gør mere skade end gavn og går ud over de mennesker, der er glade for at komme på Svejstrup-Vestergaard, ligesom de mener, at nok må være nok, når det kommer til at hænge familien Knudsen ud. Fælles for dem er også, at de ikke vil lade sig citere i denne artikel, da de blot ønskede at give udtryk for ovenstående overfor Heste-Nettet men på ingen måde vil deltage i at holde liv i debatten. Det er rigtig ærgerligt, da vi med denne artikel ønskede at belyse sagen fra så mange sider som muligt. Vi har forsøgt at kontakte familien Knudsen for en udtalelse, men de har desværre ikke besvaret vores henvendelse. Svejstrup-Vestergaard er nu sat til salg. Det forlyder, at det er grundet helbredsmæssige årsager.