First Copenhagen Eventing 2013
2013-07-04T21:55:45
Den danske militaryelite dyster mod nogle af verdens bedste ryttere i Høsterkøb. Fra den 5.- 7. juli er Sportsrideklubben vært for et stort internationalt militarystævne inkl. DM-klasser for junior/youngriders og seniorer. Ryttere fra hele seks nationer møder til start, når der fredag og lørdag står dressur og ridebanespringning på programmet i Bernstorffsparken ved Gentofte. Og søndag den 7. afgøres konkurrencen med et udfordrende og spændende terrænridt, på Familien Martinsens smukke ejendom, Lundegården, i Høsterkøb.   Der er store oplevelser i vente for publikum, som lægger vejen forbi Høsterkøb og Lundegården søndag den 7. juli. Dels skal Danmarksmesterskabet i military afgøres. Dels rider nogle af verdens bedste militaryryttere om guldet i to internationale klasser.  OL ryttere som danske Peter Flarup, tyske Peter Thomsen og Kai Rüder, svenske Linda Algottson har meldt til start. Tyskland sender også et af deres største unge militarytalenter, Claes Romeike, hvis far Hinrich Romeike i øvrigt vandt dobbelt guld med hesten Marius til OL i 2008.   Gratis adgang. Flot ridning og skønne omgivelser Søndagens spændende terrænridt i Høsterkøb starter ca. kl 9:30 og fortsætter til kl. ca. 16, hvor der er præmieuddeling. Man er velkommen til at bevæge sig rundt på området på egen hånd, men der er også gratis, guidede banevisninger kl. 11 og kl. 14. Alle er velkomne til at gå med rundt for at se den fantastiske bane og lære mere om militarysporten. Mødestedet er ved cafeen i terrænet.  Caféen og champagnebaren har åbent hele dagen og det er muligt at købe både mad og forfriskninger.  Der er gratis adgang til stævnet alle tre dage. Parkering ved Lundegårdens parkering koster 50 kr. pr. bil. P-billetten er samtidig lodseddel til lodtrækning om mange flotte gaver ved præmieoverrækkelsen søndag eftermiddag.  'Vi glæder os meget til igen at være værter for et internationalt stævne. Et stævne af denne kaliber kan selvfølgelig ikke gennemføres uden gode sponsorer, som ønsker at støtte ridesporten og samtidig være synlige når de bedste internationale ryttere dyster om guldet ' siger Event Director Jakob Leth fra Sportsrideklubben.  Læs mere om stævnet, tidsplan og vejbeskrivelser på www.spr.dk. Og følg med på www.facebook.com/ CopenhagenEventing2013    Arkivfoto: JP-photo