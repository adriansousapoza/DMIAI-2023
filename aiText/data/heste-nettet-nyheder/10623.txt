Nu kan vallakker også udstilles på Hjørring Dyrskue
2014-04-01T09:15:02
For første gang nogensinde bliver det i år muligt at udstille vallakker på Hjørring Dyrskue, der løber af stablen 20. og 21. juni 2014. Målet er at tiltrække flere heste og hesteinteresserede til dyrskuet i fremtiden.   "Tidligere har det ikke været så oplagt at have vallakker med på dyrskuet, fordi en vallak jo ikke er et avlsdyr. Og det er jo det, der ellers kendetegner dyrene på skuet. Men en vallaks kvaliteter kan alligevel sige meget om dens mor og far, så derfor har man besluttet at tage denne kategori med på dyrskuet," siger hesteudvalgets formand Kathrine M. Jensen.   Sidste år åbnede Landsskuet i Herning for muligheden for at udstille vallakker - og med god succes. Det giver derfor anledning til at tro, at rigtig mange ejere af vallakker vil være interesserede i at deltage på Hjørring Dyrskue. De udstillede vallakker skal både eksteriørbedømmes og deltage i en brugsprøve.   Brugsprøve for alle racer Når en udstiller tilmelder sin vallak til Hjørring Dyrskue, skal han eller hun samtidig vælge, hvilken type brugsprøve, hesten skal dyste inden for. "Vi har tre forskellige brugsprøver, som gerne skulle favne de forskellige racers særlige egenskaber. De tre brugsprøver er dressur, agility eller kørsel," fortæller Kathrine M. Jensen. "Fx vil det være oplagt for en shetlænder at deltage i en køreprøve, mens det for en varmblod vil være mere oplagt med en rideprøve," supplerer hun.   Bedømmelse fredag formiddag Bedømmelsen af vallakkerne sker fredag formiddag sammen med hestene i de øvrige kategorier. "Vi håber naturligvis, at denne nye mulighed for at udstille vallakker vil trække flere udstillere og heste til Hjørring Dyrskue, men vi giver også en lang række af hesteinteresserede chance for at vise deres bedste vallakker frem for publikum," slutter Kathrine M. Jensen.   Forsidefoto: JP-Photo.dk