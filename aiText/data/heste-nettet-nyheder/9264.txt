Lea Olsen skal i audiens 
2012-08-06T15:52:34
Amatørrytter Lea Olsen skal inden for den nærmeste fremtid i audiens for at takke for HM Dronnings Ærespræmie, som hun vandt søndag eftermiddag på Klampenborg Galopbane. Smilet kunne næsten ikke blive større, da Lea Olsen fra Aarhus modtog HM Dronningens ærespræmie, en vandrepokal og et par ørenringe, som Dronning Margrethe selv har designet. »Dette er noget, man husker, når man bliver gammel. Det er fantastisk, og jeg er meget glad for ørenringene. Og hold da op for en hest. Jeg behøvede næsten ikke styre, for han kender vejen rundt på banen, og hver gang de andre forsøgte at gå op til ham, gik han selv. Han var flyvende i dag,« sagde Lea Olsen om den otteårige hest Runner Runner, som hun red til den flotte sejr. Sejren er ekstra flot, da Runner Runner bar meget høj vægt, nemlig 74 kilo, hvilket er 10-20 kilo mere end normalt. »Jeg ved, at det kan være hårdt med så mange kilo, men til gengæld var hestene ikke så gode som dem, han normalt møder. Han kan godt klare så høj en vægt, fordi han er blevet stærk af at bære rundt på mig hver dag,« spøgte træner Helle Christensen, der gik med krykker, fordi Runner Runners lillesøster smed hende af i onsdags. »De to trænede sammen tidligere på ugen over 1.200 meter, hvilket er alt for kort til Runner Runner, men han fulgte godt med Harmonia indtil allersidst, derfor vidste jeg, at formen var i top,« fortalte Helle Christensen. Både Runner Runner og Harmonia er opdrættet på Fyn af Stald Jupiter.   Af Hestesportens Medier  Nick Elsass, formand for Dansk Galop, overrakte ærespræmien på vegne af dronningen, der er til OL i London, til Lea Olsen. Foto: US Photo.