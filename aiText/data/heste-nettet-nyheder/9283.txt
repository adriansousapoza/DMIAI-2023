Hest døde i trailer   Kronik
2012-08-13T15:21:00
Kronik: Da andre medier ikke har fået de rette facts med, deler jeg nu min historie med jer fra førstehånd:   Jeg havde været til følskue oppe på stutteri Ask, da vi på vejen hjem, lidt uden for Ringe på Fyn, mærker, at hestene bliver urolige omme i traileren. Jeg holder med det samme ind til siden og får i en fart åbnet døren foran og kigger ind, tror faktisk at det er føllet som er hoppet over, men kan med det samme konstatere at den er helt gal med min hoppe Casja.   Hun har helt blanke øjne og står og svejer fra side til side. Jeg siger til min hjælper, som jeg har med, at vi skal have åbnet og have de heste ud NU. Hun springer ind og får løsnet Casja imens jeg åbner rampen, og jeg når kun lige at åbne, så falder Casja om, og der går højst 1-2 minutter så ånder hun ud og dør for øjnene af os begge to. Følbarnet står helt stille og bare kigger på sin mor som bare ligger der.  Jeg prøver med det samme og ringe efter hjælp, først til mine egne dyrlæger uden desværre og kunne komme i kontakt med dem. Så ringer jeg 112, for det har man jo lært, at det skal man, når man har brug for hjælp. Men de kan da sandelig ikke hjælpe mig med noget som helst, selvom det er en trafikeret vej, vi holder på osv..   Så ringer jeg efter min mand, og han kommer ret huritgt, og jeg får fat i nogen med en rendegraver, og min mand har vores maskintrailer med, vi har selv entreprenørfirma, men har kun store maskiner på bælter, så de kan desværre ikke bruges i dette tilfælde, og de er også alt for langt væk på arbejde. Så jeg får fat i nogle venner som har en rendegraver, og sønnen som også er en god ven af os kommer og får min hoppe væk fra stedet.   Inden renegraveren ankommer, har min hjælper ringet efter sin mor, som kommer hurtigt med deres hestetrailer, så vi kan få føllet kørt hjem i vante omgivelser. Han er temmelig vild lige med det første han kommer op i en fremmed trailer alene, og han hopper en del rundt, og jeg får nogle knubs, både på min hånd, ankel og brystkasse.   Men det vigtigste er at føllet har det godt. Han er nu blevet adopteret af min søns ponyhoppe Emma, og det går så fint. Han er lige fyldt 2 måneder i fredags og er heldigvis begyndt og spise foder af egen krybbe, og spise hø og græs, og drikker fint vand af spand, så han skal nok klare sig heldigvis.   Skrevet af Elisabeth Jørgensen, Faaborg   Har du selv en historie, du vil dele, er du velkommen til at sende den som kronik til nyheder@heste-nettet.dk. Vi kan dog ikke love, at alle kronikker bliver bragt. 