Målet har hele tiden været Copenhagen Cup 
2012-06-07T15:30:02
  En af verdens allerbedste travkuske er svenske Björn Goop. Hen er medejer af verdensstjernen Quarcio Du Chene, som er blevet sparet for at komme til København og vinde Copenhagen Cup. Planen har været lagt nøje tilrette for hingsten Quarcio Du Chene. Ejerkredsen, som blandt andre tæller familien Goop, et af svensk travsports dominerende navne gennem de seneste mange årtier, går efter at vinde Danmarks største travløb, Copenhagen Cup. »Det har hele tiden været meningen, at vi ikke ville starte ham i Elitloppet, men havde bestemt os for at sende ham til København. Der har derfor ingen problemer været i at, at han ikke har startet i fire uger siden andenpladsen i Oslo Grand Prix. Copenhagen Cup på Lunden er på alle måder perfekt for ham,« siger Björn Goop. Men den svenske topkusk har ikke specielle følelser i klemme, bare fordi han selv har andel i hesten og chancen for at snuppe førstepræmie på hele 750.000 kroner. Her er han professionel. »Selv om jeg er med i hesten, gør det ikke nogen forskel. Når jeg først sidder i sulkyen, så er det bare en hest og løbsdeltagelse som så mange andre,« siger kusken, der hvert år kører flere hundrede forskellige heste og i snit indkører 38 millioner svenske kroner hjem til hesteejerne. Frygter Rapide Lebel Der ingen tvivl om, at otteårige Quarcio Du Chen indeholder store kvaliteter - og samtidig er en god forretning. 56 starter er hidtil endt i 21 sejre og næsten syv millioner kroner indløbet. »Quarcio Du Chene har fungeret vældig godt i en lang periode nu. Det bliver svært at gøre ham ret meget bedre,« siger han og nævner blot en enkelt lille detalje ved løbet som et minus. »Løbets 2011 meter giver en kortere afstand til første sving, og det er han ikke vant fra svenske baner, men forhåbentlig giver det ikke problemer. Det er svært at sige, hvad der kan ske gennem første sving. Vi må vente at se,« siger Björn Goop, som ikke skal bruge mange sekunder for at sige navnet på sin værste modstander. »Rapide Lebel, hvis han rammer samme gode form, som han var i for et år siden. Det er hesten at slå,« siger svenskeren, som til daglig er en meget eftertragtet gæstekusk. Den rolle spillede han i Elitloppet bag Steen Juul-trænede Classic Grand Cru, som på søndag også er en del af selskabet i Copenhagen Cup. »Der er jo en meget fin og komplet hest. Går altid gode løb,« lyder den korte, men meget beskrivende karakteristik af det nok bedste bud på en dansktrænet vinder af Copenhagen Cup. Selv om han Björn Goop rejser frem og tilbage i ind- og udland for at køre masser af løb, har han ikke problemer med at huske den hest, han sad bag i sit første Copenhagen Cup. »Det var Gidde Palema,« siger han, men må tage sig en lille tænkepause, inden han byder på, hvilken placering de sammen opnåede. »Blev vi tredje ...?,« lyder svaret, men det var en andenplads til Steinlager i 2000. »Ja, det er rigtigt,« siger han så og beviser dermed, at en af verdens bedste kuske bare er et menneske som alle vi andre.Af Hestesportens Medier  Quarcio Du Chene ses her strække ud for Björn Goop. Foto: TR Foto.