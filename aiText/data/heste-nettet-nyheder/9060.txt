Oliver Wilson kan blive den yngste nogensinde 
2012-06-21T14:16:56
Kun 16 år gammel skal den talentfulde jockeylærling ride i Dansk Derby på Klampenborg Galopbane. En drøm, som mange jockeyer aldrig opnår selv i en lang karriere. »Det bliver kæmpestort. Det, man drømmer om, fra man går i lære. Chancen for at være med er kommet meget før, end jeg havde turdet håbe, så jeg er meget taknemmelig over for ejer og træner,« siger jockeylærling Oliver Wilson, der i DFDS Seaways Dansk Derby på søndag skal ride Lake Cooloola fra træner Johan Reuterskiöld i Sverige. I næste måned fylder han 17 år, og dermed kan han blive den yngste nogensinde, som vinder Dansk Derby. Den yngste nogensinde, der har redet i løbet, var Lars Kelp, som var 15 år gammel, da han red Elfa Falcon, men først som 18-årig vandt han sit første derby. At Oliver Wilson allerede nu er så langt fremme i den krævende sport, er ikke nogen tilfældighed. I 1993 vandt hans far Brian Wilson Dansk Derby på ryggen af Mongolian Knight, to år før Oliver Wilson blev født. I dag er Brian Wilson træner, og Oliver Wilsons mor, Bettina Wilson, er både jockey og træner. Hun har også hest til start i derbyet. Forældrene har i høj grad præget hans seriøse indstilling til sporten: »Det skyldes min opdragelse. Mine forældre har altid sagt, at hvis man skal gøre noget, så skal man gøre det med hele hjertet. Jeg har valgt at gå jockeyvejen, og det vil jeg forfølge 100 procent, for det er man nødt til, hvis man skal opnå noget i denne sport,« forklarer Oliver Wilson, der ikke vil forberede sig særligt op til den store dag. »Jeg vil gøre, som jeg plejer, nemlig at holde mig i form ved at ride så mange løb som muligt. Når jeg ikke rider løb, så svømmetræner eller løber jeg. Og så spiser jeg sundt,« lyder det snusfornuftigt fra Oliver Wilson.Sommerfugle i maven Han indrømmer, at han sandsynligvis vil få lidt nerver på, når det store øjeblik nærmer sig. »Søndag morgen vil jeg nok have sommerfugle i maven, men de skal være der og er en del af hele oplevelsen, som jeg må tage med. Min far siger, at jeg bare skal lade som om, at det er et helt normalt løb, og ikke tænke på præmiesummen på 400.000 kroner og æren. Jeg skal bare fokusere på at gøre mit bedste, og det har jeg tænkt mig at gøre,« fortæller Oliver Wilson. »Når jeg sætter mig op på hesten, vil der nok falde ro på, for så er jeg på arbejde, og der er ikke tid til at være nervøs. Jeg har redet Lake Cooloola i to løb, og det er en fin hest, der står distance. På afstamning skal den nemt kunne klare de 2.400 meter. Han er ikke blandt favoritterne, men man kan altid håbe, at vi med lidt held vil være med fremme blandt de fem første i løbet,« siger Oliver Wilson beskedent.   Af Hestesportens Medier  Oliver Wilson. Foto: Stefan Olsson/ Svensk Galopp.