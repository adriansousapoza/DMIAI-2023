Mia Hastrup nummer to ved CCI3* i Strzegom og kvalificeret til EM
2016-06-26T23:00:01
Det blev igen til en dansk topplacering i udlandet da Mia Hastrup blev nummer to i CCI3* i Strzegom Horse Trials. Hun havde redet sig ind som nummer fem i dressuren og med en fejlfri tur inden for tiden i terrænet lørdag kunne hun overnatte på andenpladsen. Søndag morgen ved dyrlægetjek blev den foreløbige andenplads lavet om til en førsteplads. De to første lå dog så tæt at Mia end ikke kunne tåle en fejl på tid i springningen. Desværre var Constantin ikke helt så frisk som sin nærmeste konkurrent og dermed måtte Mia tage til takke med andenpladsen. Med hendes flotte resultat følger også den første danske kvalifikation til EM i 2017, der afholdes netop i Strzegom.   Det blev også til dansk placering i CICO3* hvor Hanne Wind Ramsgaard og Vestervangs Arami tog placering som nummer 14. Det er fjerde danske placering i 3* i år hvilket lover godt for EM næste år. Peter Flarup på Stald Mejses Frankie har stået for de to andre. Både Peter og Hanne mangler endnu at ride med kvalificerende resultat i CCI3* for at Danmark kan stille hold til EM 2017.  