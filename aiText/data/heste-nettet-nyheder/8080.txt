Enemark og Haastrup finaleplaceret på Zangersheide
2011-09-25T12:50:26
Fredagens sidste kvalifikationsrunder gav 7 danske ekvipager i søndagens finaler. Desværre var kun 3 af hestene danskavlede. Blandt de 5-års heste var der hele 5 ekvipager i dagens finale som netop har fundet sin vinder i belgiske Yves Vanderhasselt på den belgisk opdrættede hoppe Gladys (BWP e. Wandor van de Mispelaere/Toulon).  Danske Camilla Enemark blev den bedst placerede dansker i finalen hvor hun på Contour Z (Zang. e. Calvino Z/Quidam de Revel/Elmshorn) indtog klassens 6. plads, slået fra førstepladsen med knap et sekund! På Heartbeat-datteren Årup Mølles Happiness (ua. L'amour e. Lambrusco Ask/Cornetto opdrætter Birgit Hansen) red Rikke Haastrup Pedersen sig ind i omspringningen i dagens 1,30m høje 5-års finale, hvor parret leverede endnu en fejlfri runde og kunne placere sig som nummer 14. Årup Mølles Happiness er et dejligt eksempel på avlsfremgangen blandt springheste i Dansk Varmblod, idet hendes mor RDH-hoppen L'amour i 2007 ligeledes stod i 5-års VM finalen, hvor hun fik et nedslag i omspringningen og sluttede på 20. pladsen, dermed en avancering på 6 placeringer på en enkelt generation! Det er da hvad man kan kalde avlsfremgang! L'amour blev ligesom Happiness bragt ind i sporten af Rikke Haastrup Pedersen og sammen kunne de to vinde 5-års DSA finalen i 2007. Efterfølgende har L'amour avanceret til Grand Prix-niveau hvor hun har flere internationale topplaceringer. Blandt andet blev det i 2010 til en Grand Prix-sejr ved det tostjernede stævne i franske Barbizon under schweiziske Nadine Traber. Heldigvis har Årup Mølles Happiness allerede sidste år ført traditionen videre og givet opdrættere Birgit og Michael Hansen, et hoppeføl efter Rikkes tophest, hingsten Luganer. Forhåbentligt får vi således i 2015 High Fly, som hun er navngivet, at se i en 5-års finale ved VM. Christian Schou og Stakkato Dream (Hann. e. Stakkato Gold/Drosselklang II/Wagner) var ligeledes fejlfri i dagens hovedspringning, men i omspringningen blev det til 12 fejl. Sabine Korfitz Christiansen og Womanizer (Holst. e. Colman/Contender/Caletto II) havde en enkelt, ærgerlig tidsfejl i hovedspringningen mens Lars Trier Kjøller og Classic Crown Z (Zang. e. Crown Z/Cassini I/Lancier opdrætter H.C. Toft) fik 10 fejl med sig i finalens hovedrunde. Tyske Rene Tebbel red Cafe's Champus (OS e. Cafe au Lait/Calido I) ind på 2. pladsen i 5-års VM-finalen mens Jacek Bobik fra Polen placerede Chacco-Fly (OS e. Chacco Blue/Lord Incipit) på 3. pladsen. I finalen for de 6-års heste deltager danskavlede Canon Ask (DV e. Carson Ask/Kannan/Freibeuter opdrætter Stutteri Ask) under Søren Møller Nielsen. Hos de 7-års heste har Christian Schou som eneste dansker kvalificeret sig selv og hingsten Balougraph (Westf. e. Balou du Rouet/Pilot/Captain) til finalen.