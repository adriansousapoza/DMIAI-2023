Næsten en topplacering hos de unge springheste i Falsterbo
2017-07-16T23:32:54
Lige på den anden side af sundet, var det i dag sidste dag til Falsterbo Horse Show. Her var flere danske ryttere til start, og dagens bedste resultater blev leveret af Karen Møller Rohde.   Dagen startede med de 7 års, som skulle i vælten i deres finale. Hele 11 ekvipager ud af feltet på 24 ekvipager kom fejlfrit igennem hovedrunden, så der skulle rides til i omspringningen, hvis man overhovedet ville gøre sig forhåbning om en placering. Desværre var Karen Møller Rohde med Cornettino Ask e. Cornet's Stern/Chacco-Blue en af i alt 3 ekvipager, som fik en tidsfejl i hovedrunden, og dermed slet ikke kom med i omspringningen. Jennifer Fogh Pedersen var med Diego de Semilly e. Diarado/Colman også med i dagens finale, men parret fik desværre 8 fejl. Dog kom der et lille dansk islæt på 4. pladsen - det var irske Shane Carey (gift med danske Linnea Ericsson), der på den danskejede og danskavlede hest Schweinsteiger e. Lux Z/Curchill indtog 4. pladsen, efter de red en fejlfri omspringning i tiden 42.43 sek. Vinderen af 7 års klassen blev i år Mathilda Pettersson med Balisco Line. Resultatet af klassen kan ses HER.    6 års finalen Derefter blev det tid til finalen for 6 års hestene. Her var der kun en dansker med i finalen, og nøj hvor var det tæt på en topplacering! En ærgerlig tidsfejl blev det (også i denne runde) til for Karen Møller Rohde, denne gang på Fendi Ask e. Cavorit Ask/Carthago, hvilket betød de måtte tage til takke med den lidt utaknemmelige 4. plads. Den syner ekstra utaknemmelig, når man ved hvor god Fendi er rundt på en bane, og at man faktisk var blevet minimum nr. 2, hvis man havde redet fejlfrit i omspringningen - vinderen blev Karin Martinsen med Stenhaga Gecurella, efter hun som eneste rytter red fejlfrit i både hoved- og omspringning. Niklas Arvidsson blev nr. 2 efter han fik 4 fejl i omspringningen, og Alma Ljungberg blev nr. 3 med 27 fejl i omspringningen. Resultatet af klassen kan ses HER.   Falsterbo Grand Prix To danskere var til start i dagens Grand Prix. Bedste dansker var Andreas Schou med Hazel BS, hvor parret desværre fik 8 fejl rundt på banen. Søren Møller Rohde var også til start med Velerne Ask, men her gik det ikke efter planen, og parret måtte desværre udgå. Til gengæld var det tæt på en svensk hjemmebane sejr til Peder Fredricson med H&M All In, men han måtte se sig slået af OL-guldvinderen fra 2012 Steve Guerdat, der red på Hannah. Chloe Reid blev med Cordaco nr. 3. Resultatet af klassen kan ses HER.    Andreas Schou og Hazel BS i dagens Grand Prix. jp-photo.dk