Peak Performance er den nye travdronning 
2011-09-13T09:30:02
Aalborg Hoppechampionat blev endnu et triumftog for landets bedste fireårige hoppe, Peak Performance.  Peak Performance og Steen Juul har vundet både Jydsk 4-årings Hoppe Grand, Dansk Hoppederby og nu Aalborg Hoppechampionat. Med de tre sejre i hus kan der vist ikke længere rokkes ved hendes status som sin årgangs bedste hoppe.  Med sejren kunne Nordisk Vabene AB føje yderligere 50.000 kroner til præmiekontoen, der i år har budt på 652.500 kroner.  »Jeg synes ikke, at Peak Performance var bedre end tidligere. Hun holder absolut ikke topform i dag, men hun har et godt hoved, og det vinder hun på,« konstaterede Steen Juul efter sejren og uddybede.  »Selvfølgelig sad vi i tredje spor det første stykke vej, men jeg kørte aldrig med hende og løbet formede sig lidt som forventet. Jeg var ikke sikker på, at Peak Performance kunne slå Prada Cloc, men ind på opløbet tænkte jeg: Hun har det bedste hoved, så hun tager sig forbi. Jeg synes, at vi var først på målstregen, men helt sikker var jeg ikke,« konstaterede Steen Juul efter den tætte afgørelse.