Billedserie fra NM i kørsel
2013-08-07T12:15:02
Det blev til 3 danske guldmedaljer ved de Nordiske Mesterskaber i Vendsyssel. I uge 28 afholdt Vendsyssel Køreforening Jyllands første og Danmarks hidtil største internationale kørestævne med Nordisk Mesterskab på Kørecenter Holtegaard. Knap 90 af de bedste kuske fra Danmark, Norge, Sverige og Finland deltog i stævnet.   Den arrangerende forening, VK, havde sat alle kræfter ind på at gøre stævnet til en succes. Forberedelserne har stået på i 2 år, og der er blevet anlagt nye permanente dressurbaner, nye flotte maratonforhindringer samt de eksisterende forhindringer er blevet udbygget. Til stævnet var ridehallen omdannet til stort cafeteria, der blev opstillet rejsestalde til de 140 deltagende heste og den gamle dressurbane var omdannet til camping for deltagere og hjælpere. Både baner og forhindringer var dekorativt pyntet med masser af flag, blomster og selvfølgelig antikke hestevogne. Publikum, der kom både fra hele landet samt i busser fra Sverige og Norge, fik set kørsel i verdensklasse.   Det blev til hele 3 danske guldmedaljer ved mesterskaberne. Som håbet, fungerede alt for den regerende verdensmester, Kristina Klindt, og hendes hvide pony 'Pluto Callistro' og de vandt den individuelle guldmedalje i enspænder pony klassen. Kristina lagde sig klart i front allerede ved torsdagens dressur, blev nr. 3 i maraton og lå inden forhindringsklassen så godt, at hun trods en enkelt nedrevet boldt, nu også kan kalde sig Nordisk Mester.   I hesteklasserne blev det til 2 hold guld til Danmark. I 1-spand hest bestod holdet af Udo Buchwald, Ane Wieder og Henrik Høper. I 2-spand hest bestod holdet af Ole Buch Jensen, Kurt Klindt og Henrik Hansen.   Individuelt blev det i hesteklasserne til sølvmedalje til Kurt Klindt og bronze til Hans Henrik Nielsen i 2-spand hest. For 1-spand hest vandt Henrik Høper individuelt sølv.   Desværre var Katja Lamborg ene om at køre 4-spand til stævnet, da det tyske tilmeldte spand meldte afbud i sidste øjeblik. Katjas ponyer er en fornøjelse at se på og charmerede publikum fra en ende.   I juniorklassen var svenskerne uhyggeligt stærke og vand både individuelt og for hold. Bedste danske juniorkusk blev Mads Kristiansen. Det skal dog siges at, samtlige juniorer kørte virkeligt godt og med stort overblik. Om ganske få år vil de voksne kuske virkelig få kamp til stregen af disse dygtige unge mennesker.   Stævnet havde også en national IKCD klasse for de yngste juniorkuske. Det er imponerende, hvor selv de helt yngste kuske formår at køre deres små shetlandsponyer nøjagtigt og stabilt rundt disciplinerne, og de dygtige børn tog dog også publikum med storm. I klassen for 7-8 årige kuske vandt Signe Kruse Johansen, skarpt forfulgt af Anna og Andrea Vieth Kjerside. I klassen for 9-14 årige kuske vandt svenske Oskar Mortensen skarpt forfulgt af danske Magnus Holst Qvist.   Vendsyssel Køreforening vil gerne sige tak til stævnets sponsorer samt alle de mange positive kuske, officials og publikum, der gjorde stævnet til noget særligt. Også stor tak til de mere end 150 hjælpere, der har knoklet fra tidligt til sent i dagevis, for at få stævnet til at fungere.   Billederne er taget af JP-Photo.dk