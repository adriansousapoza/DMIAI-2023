Lady Forbes' heste til fransk rytter
2011-05-25T12:10:28
Irske Lady Georgina Forbes, mangeårig hesteejer hos toprytteren Jessica Kürten har fundet en ny rytter til to af sine heste. Bruddet mellem Kürten og Forbes har i løbet af foråret udspillet sig som lidt af et drama i de fleste internationale hestemedier. I første omgang da Forbes gjorde det klart, at hun agtede at ophøre samarbejdet med rytteren, nægtede Kürten at udlevere hestene. Først efter et opgør i retten, måtte Forbes lægge et større beløb som kaution for eventuelle fremtidige krav mod hende fra Kürten og eventuelle tyske kreditorer, og kunne så få udleveret sine heste.  I første omgang blev der ikke meldt ud fra Lady Forbes' side, hvad der skulle ske med hestene, men nu har to af dem altså fundet en ny rytter. Franske Roger-Yves Bost der i øjeblikket er internationalt succesrig først og fremmest med hingsten Ideal de la Loge (SF e. Dollar du Murier/Joyau d'Or A), overtager foreløbigt tøjlerne på hoppen Myrtille Paulois (SF e. Dollar du Murier/Grand Veneur) og hingsten Vivaldo (BWP e. Clinton/Randel Z).  Superhoppen Libertina (Westf. e. Libero H/Polydor) med hvem Kürten bl.a. vandt utallige Grand Prix'er og World Cup kvalifikationer kommer ikke tilbage i sporten, men går i stedet i avlen. Den unge hoppe Cosma (Old. e. Couleur Rubin/Peter Pan) der de seneste år voksede sig til en international tophest er endnu ikke i ridning, men ifølge Bost består muligheden også for, at han får denne hest i sin stald. Foreløbigt nyder hun dog livet på folden, udtaler Roger-Yves Bost ifølge Studforlife.com Lady Georgina Forbes ejer også den danske succeshoppe Quibell (e. Quidam de Revel/Lagano avlet af Helle Kragh) som dog overgik til avlet sidste år. Læs Heste-Nettet.dk's nyhed om Quibells nye karriere her