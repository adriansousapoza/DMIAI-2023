Vilhelmsborg fejrer 20-års jubilæum!
2011-08-19T15:17:55
Så er det dagen før fejringen af Vilhelmsborgs nu 20 år som Danmarks Nationale Hestesportscenter, nærmere bestemt i morgen lørdag d. 20. august 2011. Der er åbent for publikum på Vilhelmsborg allerede fra kl. 11.00, hvor bl.a. Hippologisk Arkiv og Dyrlægeklinikken holder åbent hus, Dansk Miniatureheste Forening afholder føl- og plagskue i Opvarmningshallen, der er ponyridning for børnene på gårdspladsen, og Jysk PonyVæddeløbsForening starter deres jubilæumsløbsdag på ponybanen kl. 12.30. Præcis kl. 13.00 starter det store hesteshow i Opvisningshallen, hvortil rigtigt mange hesteavlsforbund og mange andre, heriblandt også nuværende og tidligere Danmarksmestre og Verdensmestre, har meldt deres ankomst. Der vil blive lejlighed til at se både traditionel kür-dressur, springning, kvadrilleridning, kørsel, klassisk dressur i lange liner, spansk tyrefægterridning og meget mere. Desuden krydres showet med et par numre fra Vilhelmsborg Festspils netop afsluttede opførelse af musicalen "My Fair Lady". I forbindelse med fejringen af 20-års jubilæet har Vilhelmsborg allerede modtaget en jubilæumsgave fra én af de trofaste sponsorer, nemlig Nordea, i form af en donation fra Nordea-fonden på hele 20.000,- kr. Endvidere benyttes jubilæet også til at introducere en helt ny sponsor på Vilhelmsborg, nemlig trailerfirmaet Cheval Liberté Danmark, der har sponsoreret en flunkende ny model Gold Grand Comfort hestetrailer til stedet - Og selvfølgelig leveret i Vilhelmsborgs dybrøde farve og med gyldent logo (se foto). I dagens anledning har Vilhelmsborg ønsket, at så mange som muligt møder op og er med til at fejre dagen, så der er denne dag meddelt både gratis parkering og gratis adgang til showet for alle fremmødte! Se annonce med showprogram her Vi håber, at rigtigt mange dukker op! Pressemeddelelse