Gallashow  i årstidernes tegn
2017-03-10T15:54:06
Herning Horse Show varmer op til aftenens store show, der afvikles fredag og lørdag aften. Det bliver et show med mange højdepunkter i årstidernes tegn, med underholdning for alle, så der er meget at se frem til, varsler arrangørende   I årstidernes tegn Et romantisk sommerbryllup med brudepiger på islandske heste. Dramatisk efterår med lyn, torden og ild. Dansende dressurheste, nuttede ponyer, vakse hunde og et helt hold gymnaster med badehætter. Dette er kun få glimt af alt det, publikum vil opleve ved årets gallashow, som løber af stabelen fredag og lørdag aften i Herning.   50 Heste Ud over de omtrent 50 heste i alle størrelser og farver vil Julie Berthelsen og Uffe Holm underholde publikum med henholdsvis smukke toner og rappe replikker. Så dem, der har købt billet, kan godt begynde at glæde sig, forsikrer Janni Thermann fra showudvalget. "Det bliver et brag af et show med heste af høj kvalitet. Det er svært at nævne ét særligt højdepunkt for aftenen, for det vil være forskelligt alt efter om man er en pige på otte eller en mand på 75. Der vil være noget for enhver smag" , siger hun.   Fra forår til nytår Showet åbnes af violinisten Kim Sjøgren, der sammen med barnestjernen Villads vil spille et berømt klassisk stykke, som straks vil lede tankerne hen på temaet, nemlig Vivaldis "De Fire Årstider". Herfra vil året gå sin gang, mens de forskellige danske og internationale kunstnere indtager scenen. I forårsmånederne vil man bl.a. kunne opleve den franske kunstner Mélie Philippot optræde med sin bedårende shetlænderhoppe, Luma. Og så vil fastelavn naturligvis markeres af den traditionsrige kostumespringning.   Hundekunster Når det bliver sommer vil tyskeren Wolfgang Lauenburger, som tidligere har underholdt Herning med sine hundekunstner, vende tilbage på scenen med tolv hunde. Publikum vil også blive taget en tur med til 20'ernes og 30'ernes danske sommer inspireret af serien Badehotellet. Showudvalget har blandt andet skaffet de originale biler fra serien.   Populære Anne Blomgren og Will Rogers Efteråret bliver dramatisk. Her vil Anna Blomgren og Will Rogers demonstrere, hvordan man skaber tillid mellem hest og rytter i ekstreme situationer. Sammen med deres heste går de gennem lidt af hvert: De rider rundt mellem flammer og pakker deres hest ind i plastik.  Til sidst bliver det vinter og jul, og her må man næsten regne med et optog af røde nisser - men nej, faktisk har showudvalget tænkt i lidt andre baner, fortæller Janni Thermann. "Vi har i stedet valgt at lave en fortolkning af juleevangeliet, siger hun uden at ville afsløre mere.Det kan ikke forklares, det skal opleves", siger hun.   Alt på plads"Sidste år var en særlig udfordring for showudvalget, fordi det var første gang, gallashowet skulle afvikles i Boxen, men i år er der ikke lige så mange nerver på", fortæller Janni Thermann."Vi føler os meget trygge i år. Sidste år var en udfordring, fordi lys, lyd og alt var anderledes, end det plejede. Men nu har vi prøvet det hele, og vi har fået skruet et knaldgodt show sammen i år", siger hun.  Der er endnu ikke udsolgt, så man kan stadig nå at sikre sig en billet.   Kilde: Herning Horse Show      Humoristisk indslag fra et tidligere galllashow i Herning (Arkivfoto: JP Foto)  