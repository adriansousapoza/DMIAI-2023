Flot dansk 7. plads ved EM for juniorer
2013-07-14T10:24:31
 Alexandra Sørensen (Arkivfoto: JP-Photo) 60 juniorer fra hele Europa var til start fredag og lørdag i Compiegne i Frankrig, hvor der bliver afviklet EM-mesterskab i dressur for juniorer og young riders. Fredag og lørdag stod den på det individuelle program for juniorrytterne, og det bedste danske resultat blev redet hjem af den stærke ekvipage Alexandra Sørensen og Camiro Mandø, der individuelt opnåede en flot placering som nr. 7.   Juniorernes individuelle EM-mesterskab blev indledt fredag med 1. afdeling. Her var Amanda Overgaard og Horsebo Smarties til start, og ekvipagen leverede et stabilt og fejlfrit program til 66,789 %. Lørdag var der så 3 danske ekvipager til start i den 2. afdeling af det individuelle EM-mesterskab. Caroline B. Smidt og Donna Charian var første danske par på banen, og en flot præstation udløste 67,553 % fra dommerne. Emilie Holm Toft og Ramia Lox blev derefter belønnet med 69,763 % for deres individuelle program, hvilket placerede parret i toppen af feltet. Alexandra Sørensen og Camiro Mandø var sidste rød/hvide ekvipage. De leverede det bedste danske resultat i holdkonkurrencen, og den bedrift gentog parret igen i det individuelle program, hvor de opnåede 72,000 %.   Kür søndag Rytterne red ikke kun om medaljer i det individuelle program. De red også om at få lov til at konkurrere om det ædle metal i kür-klassen søndag. Således er det kun de 15 bedste ekvipager, der får lov at ride küren, og med den flotte placering som nr. 7 er Alexandra Sørenen og Camiro Mandø selvfølgelig videre til søndagens kür. Emilie Holm Toft og Ramira Lox opnåede en placering som nr. 14 og er ligeledes videre til søndagens konkurrence. Caroline B. Smidt og Doanna Charian og Amanda Overgaard og Horsebo Smarties blev placeret som henholdsvis nr. 22 og nr. 27.   Guld til Tyskland Det individuelle guld gik til tyske Johanne Pauline von Danwitz og hesten Habitus, ekvipagen scorede 75,789%. Sølvvinder blev norske Alexandra Gamlemshau Andresen og Belamour, de opnåede 72,974 %. Tredjepladsen og bronzemedaljen blev vundet af Jeanine Nekemand og Vlingh fra Holland med 72,921 %..  Holdbronze til Danmark Torsdag kunne de danske juniorryttere løfte armene i triumf. For med et samlet resultat på 206,595 point i holdkonkurrencen, sikrede danskerne sig EM-bronzen. Guldet gik til Tyskland med 217,243 point, mens Holland fik sølv med 212,135 point. Alexandra Sørensen var bedste dansker i klassen og endte på en individuel 7. plads, mens Emilie Holm Toft blev nr. 13, Caroline B. Smidt blev nr. 17 og Amanda Overgaard blev nr. 37.   Kilde: DRF  