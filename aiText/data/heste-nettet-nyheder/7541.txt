Katja Berg, 19-årig hestepige med en drøm   Portræt
2011-03-20T20:35:39
Mange af Heste-Nettets brugere kender allerede Katja og hendes Corvette samt hendes fantastiske billedtråde om deres liv. Men ikke alle kender den lidt utrolige historie, der faktisk ligger bag deres succes. Katjas hesteinteresse startede, da hun gik i 4. klasse. Hun var 11 år og ved lidt af en tilfældighed låner hun "Lottes rideklub" på det lokale bibliotek. Hendes forældre red ikke og havde heller ingen interesse i heste, men alligevel fik hun lov at starte til ridning. Først på Parcelgården i Glostrup og sidenhen på Vallensbæk Rideskole. Som så mange andre hestepiger i den alder, blev der brugt mange vågne timer på at dagdrømme om egen hest, men da hendes forældre ikke havde muligheden for at give hende en, var hun godt klar over, at hun selv kom til at stå for den side af sagen, og hun startede en opsparing med det primære formål, at hun i nær fremtid skulle blive hesteejer. - Samtidig med at min "formue" voksede sig større i banken, brugte jeg tiden på at dygtiggøre mig så meget som muligt på forskellige part- og rideskoleponyer, faktisk alle slags heste som jeg kunne få en ridetur på. Jeg red stævner så tit som jeg kunne snige mig til det, og på min yndlingsrideskolepony blev det også til placering ved klubmesterskaberne, vestegnsmesterskaberne og deltagelse ved KBH-mesterskaberne. En ny tilfældighed gjorde at jeg endte til et militaryklubstævne i Gilleleje, og min interesse for denne del af ridesporten blev vagt - at man kunne kombinere dressur og ridebanespringning i en konkurrenceform, hvor man også skulle ride fuld gas ude på markerne og springe over træstammer, synes jeg var genialt og vildt sjovt. Skovtursridning, stubmarkefræs og træstammespringning var ellers noget der blev anset som useriøst i forhold til konkurrenceridning, men her blev det pludselig en del af træningen mod bedre resultater. At terrændelen gælder om mere end bare at ride hurtigt ude på en mark, har jeg sidenhen måtte sande, men essensen er den samme. Det er vildt sjovt at ride military. Jeg vidste at det i fremtiden skulle være min fortrukne ridediciplin. I efteråret 2007 startede Katja i gymnasiet, og der havde hun faktisk fået stablet en så stabil økonomi på benene, at drømmen så småt kunne begynde at realiseres. Efter et tip fra en ven, tog hun ud for at se på holstenerhoppen Corvette Imperial. Hun havde primært været anvendt til avl, men havde også gået et par militarystævner med pæne resultater. - På en mark i Sønderjylland, 13 år gammel og otte føl senere, blev hun den første og eneste hest, jeg nåede at se på. Der var ingen grund til at se andre heste - det var min kommende makker!  Første gang Katja prøvede Corvette Den første tid som hesteejer var rigtig hård for Katja. Hun var ikke gammel nok til at modtage SU, så ved siden af gymnasiet måtte hun arbejde næsten hver dag. Inden for det første år måtte de også gennem et brækket griffelben og en seneskade. - Nej, det idylliske billede jeg havde haft af hvordan det ville være at have sin egen hest blev hurtigt udvasket. Troen på at det nok skulle lykkedes forsvandt dog aldrig, og siden da har de haft helt fantastiske oplevelser sammen. I 2008 deltog de ved deres første talentsamling ved DRF, fik deres første DM-kvalifikation og blev udtaget til nordisk Cup. I 2009 blev det til individuelt sølv ved JR/UR DM, og holdsølv ved de nordiske mesterskaber samt hold DM.  DM-kvalifikation 2008 - Mit første år som ungrytter, 2010, blev "guldåret". Vi vandt hold DM, individuelt DM, individuelt NM, DRF's rangliste for JR/UR og fik vores første EM-kvalifikation.  NM 2010  NM 2010  Individuelt DM 2010 Året 2010 var også det år, Katja blev student. Efter at have fået huen velfortjent placeret på hovedet, valgt hun at rykke teltpælene op og flytte hjemmefra. Vestegnen blev nu skiftet ud med nordsjælland, hvor hun er i stalden ved Ole Nordahl. Her nyder hun at beskæftige sig med heste på fuld tid med tilridning, træning og uddannelse af egne og andres heste. - Min egen hestebestand blev for nogle måneder siden udvidet, da jeg fik stillet en 5 års DV-vallak Guido Damgård e. Grafenstolz til rådighed af avler. Han er nu blevet tilredet, og jeg ser frem til for første gang at have to konkurrenceheste den kommende sæson.  Guido Damgård I oktober 2010 var Katja og Corvette i Italien, hvor de fik deres første EM-kvalifikation i hus. Historien og billederne kan læses og ses her.  Italien 2010  Italien 2010  Italien 2010 Målet for 2011 er at deltage ved YR EM i England i slutningen af august på Corvette. Men det er lidt af en økonomisk udfordring som privatperson. Stævnet i Italien kostede over 20.000 kr. Heldigvis har flere privatpersoner og firmaer, blandt andet Hørsholm Hestepraksis og beslagsmed Lasse Tangrid, bakket Katja og Corvette op, og det har gjort det hele en hel del lettere. - Men med to heste på henholdsvis 5 og 17 år går der ikke mange år, før jeg mangler en ny tophest. Det er derfor mit håb, at jeg i fremtiden kan få lavet en aftale med en tredje avler, eller allerhelst kan finde mig en hovedsponsor, der kan sikre mig både hestemateriale og stævnestarter i fremtiden. Historien om Katja og Corvette er på flere måder ganske utraditionel. De har begge arbejdet sig op fra bunden ridemæssigt, og Katja har stået for hele den økonomiske del fra hun kun var et barn. Nu er de her, godt på vej i kampen med EM som mål. - Sidder der nogen ude bag skærmen med en lille drøm i maven, kan jeg kun sige - do it! Man lever kun en gang, og derfor har jeg valgt at gøre, hvad jeg synes er fantastisk og giver mig glæde i hverdagen, i stedet for hvad mange andre ville mene var fornuftigt. I bund og grund tror jeg, det handler om at have modet og viljen til at gøre det, man gerne vil, også i modgangstider. I år er første år jeg har hest stående sammen med ridehus. Sidste vinter måtte jeg f.eks. trække 30 minutter hver vej for at komme til springundervisning - det var for glat til at ride. Så bliver det hurtigt en lang vinter. Men man kan hvad man vil. Hvis man vel at mærke vil det nok! Katja og Corvette skal ride deres næste EM kvalifikation i Sopot, Polen, den 28.-30. april.  Læs mere om Corvette og Katja Berg på hendes hjemmeside