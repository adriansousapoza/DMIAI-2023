VM i kørsel med 1-spand hest 
2012-09-05T21:18:25
Danmark har fire deltagere med ved VM for 1-spand hest, der afvikles fra den 12. - 16. september i Samora Correia ca. 50 km. Nord for Lissabon i Portogal.   Fra Danmark deltager sølvmedaljevinderen fra Danmarksmesterskaberne i Horsens i juli, Tina Nielsen, med hesten Herzzauber, en Trakehnervallak på 14 år. Tina er født i 1970 og startede med at køre i 2008, men inden da var, og er, hun en rutineret dressurrytter. Hun er medlem af familien Nielsen på Raagaarden på Amager, som er kendt af de fleste kørefolk. Hendes mand Hans Henrik er søn fra Raagaarden og også kusk på højt niveau, og han har bl.a. været med til VM. Det er i den grad en hestefamilie, måske lige med undtagelse af sønnen, han skal i hvert fald til fodboldstævne i denne weekend. Men mens mor er på vej til VM tager datteren til springstævne i den lokale rideklub og far til kørestævne på Dorthealyst med 2-spand, man skulle jo nødig gå glip af noget. Og på tirsdag sætter han sig i en flyver og turen går til VM for at bakke fruen op og køre lastbilen hjem med heste og udstyr.  Tinas og Hans Henriks vogntog. Alle hestene skal være i forvognen. I hængeren er der udstyr og sovepladser. Foto: Jørgen Konge     Bronzemedaljevinderen fra DM, Ane Wieder, deltager med Oldenborghesten Egelunds Meteor, en 15 år gammel vallak. Det er ikke første gang Ane er med til VM. I sine teenageår havde hun sin hest stående på Raagaarden, og den vej kom i kontakt med køresporten, det var ikke verdens bedste dressurhest, men med Anes mod blev det en rigtig god maratonhest der gjorde, at hun tit var højt placeret. Ane bor sammen med den mange dobbelte danmarksmester med 4-spand, Ole Buch Jensen, og parret er kendt som et seriøst og dygtigt kusketeam. Inden forhindringskørsel til DM lå Ane til en førsteplads og Ole til en andenplads i 2-spandsklassen, som han startede i i år. Desværre lykkedes forhindringskørslen ikke så godt, så det blev som skrevet til en bronzemedalje til Ane og en 5. plads til Ole. Det er Ole der kører lastbilen med heste og noget af udstyr og vogne til Portogal. Det er en forvogn med anhænger, hvor der i anhængeren er sovepladser for kuske og chauffør, samt en del udstyr. Der er også et lille område med køkkenbord og kogeø samt køleskab, der er fyldt med mad. Køleskabet holdes på hele turen i gang af en transformator på 24 Volt.   Den sidste deltager fra Sjælland er Monika Køier Andersen, der kører med Regiment, en 10 år gammel vallak. Monika stillede ikke op til DM, men har deltaget i en del internationale stævner i årets løb. Hun er gift med Henrik Køier Andersen, der er holdets Chef d'Equipe (holdleder). Han er nok mest kendt som formand for Sjællandske Sportskuske og forhandler af hestevogne og udstyr til samme. Monika deltager som individuel deltager.   Sidste deltager er Henrik Høper med hingsten Bilsbæks Safir, en Welsh Cob på 11 år. Henrik er født i 1975 og uddannet staldmester på bl.a. Vilhelmsborg, hvor han hjalp Ib Møller, tidligere formand og præsident for Dansk Køre Forbund, med kørsel og blev bidt af det. Derefter tog han til England i halvanden år i praktik hos to forskellige kuske og tog en diplomuddannelse i at undervise kuske. Han driver i dag Hammelev Rideskole ved Haderslev. Vi har ikke set Henrik kører med Bilsbæks Safir så meget i år, men sidste år blev han nummer 2 i top driver Award og har flere gange vundet golde Wheel, en Europæisk konkurrence for 1-spand kuske.   Holdet der er taget af sted er det samme som vandt Nordisk Mesterskab i 2011, så de kender hinanden rigtig godt, og det er nok også grunden til, at det lykkes for Danmark at stille med så mange kuske så langt væk. De har fra begyndelsen været enige om at hjælpes ad og samarbejde om at komme af sted.   Tirsdag d. 5. kl. 09:30 kørte Hans Henrik af sted fra Dragør med to heste, for Henrik Køier Andersen har stillet Barslunds Kanton en Polsk varmblod til rådighed som reservehest, den er 11 år gammel og har været til rådighed for Anders Hansen i en årrække. Han vandt blandt andet dressuren til DM med hesten. Fra Dragør kørte lastbilen til Ane Wieder og Ole Buch, hvor hesten blev læsset og Ole Buch overtog rattet i lastbilen. Derfra gik det til Monika, fik hesten læsset og så til Hammelev, hvor distriktsdyrlægen kl. 15:30 godkendte alle hestene, så alt var klar til turen gennem Europa som begyndte i dag onsdag eftermiddag.   Der skal overnattes i Belgien onsdag aften hos den kendte seletøjsmager Van der Wiel. I Frankrig skal der overnattes to gange og i Spanien en enkelt gang og endelig, hvis alt går efter planen, ankommer vogntoget til stævnepladsen søndag. Foruden trækket fra Hans Henrik kører Henrik Høper sin lastvogn med Ole Buchs anhænger med de fleste af vognene er og en masse udstyr.   Der deltager 79 ekvipager fra 22 lande ved dette VM.   Ponyspand til internationale stævne i Østrig Arnild Arp-Hansen, formand for Dansk Køre Forbund er sammen med Lars Nielsen og Niels Schelde-Petersen, sølvmedaljevinder ved DM, tilmeldt det internationale stævne for ponykuske i 1-spand-klassen. Lars Dau, Danmarksmesteren og Anette Holst-Irming sølvmedaljevinderen ved DM er tilmeldt 2-spandsklassen. Stævnet er samtidig med VM for 1-spand fra den 13. - 16. september i byen Bregenz.