Dressurlandsholdet udtaget til EM
2011-08-01T09:46:03
Nathalie zu Sayn-Wittgenstein, Sune Hansen, Anne van Olst og debutanten Lisbeth Seierskilde udgør det landshold, der skal til EM i Rotterdam om to en halv uge og ride for OL-kvalifikation. Rytterne har alle været til start ved DM i dressur på Broholm, og det er her, at landstræner Rudolf Zeilinger har udtaget holdet. Det danske dressurlandshold er sponsoreret af First Horse Hesteforsikring og bærer tøj fra Kingsland. Landstræner tror på OL-kvalifikation Der er ikke kun EM-medaljer på spil i Rotterdam. De tre bedste hold kvalificerer sig nemlig til OL i London 2012, men da Tyskland, Holland og England er forhåndskvalificeret, vil det være muligt at kvalificere sig til OL med en top 6-placering, hvis disse nationer ligger i toppen. "Vi går klart efter en OL-kvalifikation ved EM, og jeg er sikker på at dette landshold kan gøre det. Danmark er en stærk dressurnation, hvilket vi beviste ved seneste OL, hvor vi red en bronzemedalje for hold i hus", siger Rudolf Zeilinger.  Sune Hansen og Blue Hors Romanov Foto: JP-Photo.dk Debutant klar til EM EM i dressur rides i Rotterdam i Holland den 17. - 21. august. Landsholdet udgøres af de erfarne mesterskabsekvipager Nathalie zu Sayn-Wittgenstein på Digby, Sune Hansen på Blue Hors Romanov, Anne van Olst på Exquis Clearwater samt EM-debutanten Lisbeth Seierskilde på Jonstrupgårdens Raneur. "Lisbeth har vist særdeles stærke takter i denne sæson, hvor det er blevet til meget stabile resultater på omkring 70 % ved stævner som First Horse International CDI3* i København, CDI3* i Lingen og nu også her ved DM. Lisbeth har gennem hele hendes karriere fra pony- til seniorrytter leveret flotte resultater ved internationale stævner og mesterskaber, så her er virkelig en rytter med stort potentiale", siger Rudolf Zeilinger. U25-hold klar til Rotterdam Danmark stiller også landshold til de U25-klasser, der afvikles parallelt med EM for seniorer i Rotterdam. Det er Anna Kasprzak, Daniel Bachmann Andersen og Sofie Jeppesen, der skal til Rotterdam og forsvare de danske farver.  Daniel Bachmann Andersen og Donna Silver Foto: JP-Photo.dk Kilde: Pressemeddelse