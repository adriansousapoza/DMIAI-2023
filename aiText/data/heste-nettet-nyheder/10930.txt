Dansk Varmblods EQUSANA Eliteskue står for døren
2014-08-27T11:00:01
Den sidste weekend i august samles Dansk Varmblods bedste unghopper, føl og unge rideheste på Vilhelmsborg for at kæmpe om vindertitlerne ved EQUSANA Eliteskue, hvor der i år er gratis entre.   Dansk Varmblods EQUSANA Eliteskue 2014 afholdes på Vilhelmsborg lørdag den 30. og søndag 31. august. Som noget nyt er der i år gratis adgang til eliteskuet.   Avl og sport hænger unægtelig sammen. Ved Dansk Varmblods EQUSANA Eliteskue gør man sig umage for at give avlerne mulighed for at komme til ridestævne og samtidig give rytterne muligheden for at kigge indenfor til bedømmelse af føl og hopper og overvære den store Dansk Hesteforsikring Elitefølauktion.   Sideløbende med eliteskuets bedømmelsesklasser for hopper og føl, der finder sted i den store opvisningshal, afvikles der udendørs landsstævne med Dansk Hesteforsikring Youngster Cup for 6- og 7-års dressurheste samt 5-, 6- og 7-års springheste. Her har man chancen for at se nogle af sæsonens førende championatsheste og for dressurhestenes vedkommende samtidig at følge de heste, der er vokset fra championatstiden.   For springhestene er der stor spænding forbundet med stævnet, da der er udtagelse til UVM på Zangersheide. For både dressur- og springhestene gælder det hvert år, at mange tidligere har været finalister ved eliteskuet som føl eller unghopper, og det giver en ekstra dimension af spænding for avlerne her at kunne følge deres afkom på konkurrencebanen.   Årgangens nykårede hopper, der fremstilles i håb om at opnå tildeling af opdrættermedalje, tiltrækker den største bevågenhed. Det er som de tidligere år frivilligt for ejerne, om de vil fremstille den enkelte hoppe løs i ridehallen, i løsspringning eller under rytter. Ofte har det vist sig at være et helt tilløbsstykke, når de unge dressurbetonede hopper bliver fremvist under rytter - for heriblandt findes nok et par guldmedaljehopper, lige som der findes nogle af fremtidens dressurstjerner og måske nogle af Dansk Varmblods fremtidige repræsentanter ved UVM i Verden.   Dansk Varmblods EQUSANA Eliteskue er også årets store finaler for 2-års hopper, hvor bedste dressur- og springbetonede skal findes, og det er Horsebook følfinale, hvor bedste dressur- og springbetonede hingsteføl og hoppeføl skal udpeges.   Endeligt byder Dansk Varmblods EQUSANA Eliteskue på Dansk Hesteforsikring Elitefølauktion, som er en del af den store avlerfest lørdag aften. På Dansk Varmblods hjemmeside finder man en detaljeret tidsplan over arrangementet, lige som man finder en flot præsentation af de 56 fremragende auktionsføl, der kommer under hammeren lørdag aften.    Årets dressurbetonede hoppe i 2013 var Stigma, der her ses sammen med (fra højre) ejer Hanne Hertzberg, rytter Sophie Christensen og medejer Ulrik Kristensen. Inden månedens udgang er der kåret en række nye vindere på Vilhelmsborg ved Dansk Varmblods EQUSANA Eliteskue.   Pressemeddelelse: Dansk Varmblod  