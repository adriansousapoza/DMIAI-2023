Højskole udvider med hestelinje
2012-04-11T11:25:18
Drømmer du om at lære mere om islandske heste? Har du samtidig lyst til at bruge et år i hyggeligt højskolemiljø midt i Vendsyssel? Så er chancen der nu.   Vrå Højskole starter efter sommerferien et nyt tilbud. Der er tale om et et-årigt højskoleophold med fokus på islandske heste. Det er en helt ny idé, som allerede har skabt meget interesse. At tage sin hest med på efterskole og lære mere om den der, er efterhånden et udbredt koncept, og nu tager Vrå Højskole idéen om heste til sig.   Plads til alle Uanset om du har egen hest eller ej, er der plads til dig på Vrå Højskoles nye islænderlinje. Der er plads til at medbringe egen hest, men skolen har også heste til rådighed til de, der enten ikke har en hest, eller ikke har mulighed for at tage den med. Ligeledes er der ingen krav til elevernes niveau. Undervisningen bliver tilrettelagt således alle kan få noget ud af det, både begyndere og mere erfarne hestefolk. Fælles for alle er det dog, at der kræves disciplin og interesse at være elev på linjen. Alle skal nemlig være engageret i pasningen af hestene og være klar til at give de andre en hjælpende hånd, når der er brug for det.   Undervisningen Ud over islænderes ekstra gangarter, tölt og pas, er der mange andre emner på programmet. Islænderlinjen bliver undervist af erfarne islændereksperter, som gennem året vil arbejde med følgende emner :  Rideundervisning og rideerfaring -- både på bane og i naturen Teori om hesten og racen Teori om adfærd og indlæringsteori Anatomi, fysiologi og biomekanik Sygdomslære, ernæring og hovlære Gymnatisering (fra jorden) Hestemassage Horsemanship, klikkertræning og anden relevant træning fra jorden Sadler og andet træningsudstyr Dyrevelfærd Almindelig pasning og pleje Besøg til islænderrelaterede arrangementer og andre spændende udflugter  Om skolen Vrå Højskole ligger midt i Vendsyssels skønne natur, med gode ridemuligheder lige i baghaven. Højskolen er en folkehøjskole med elever i alle aldre og af flere nationaliteter. De fleste elever er mellem 18 og 24 år, men der er plads til alle. Eleverne bor på skolen, som netop nu er i gang med at bygge helt nye elevboliger og som generelt er kendt for sin hyggelige, imødekommende og sociale atmosfære. Forplejning er også inkluderet i opholdet. Der vil være undervisning på islænderlinjen hele dagen mandag og onsdag, samt nogle timer fredag. Tirsdag og torsdag er der mulighed for at vælge mellem andre interessante fag - men disse dage er der naturligvis også til tid pasning af hestene og måske en ridetur.Undervisere på islænderlinjen: Bettina Hvidemose - dyreadfærdsterapeut: Bettina har arbejdet med heste næsten hele sit liv og professionelt siden 2002. Bettina arbejder til dagligt med heste fra mange forskellige vinkler: Afhjælpning af adfærdsproblemer, almindelig træning af heste og ikke mindst deres ejere, hestemassage, uddannelse af adfærdsterapeuter og trænere samt afholdelse af kurser og foredrag i hele landet. Bettina er desuden kendt som forfatter til bogen "Indlæringspsykologi for hest og rytter". Se mere på www.dyreterapi.dk og www.dyreuddannelser.dk.   Susanne Olesen - hestevelfærdskonsulent: Susanne er under uddannelse som hestevelfærdskonsulent (hos Bettina Hvidemose), og har over 30 års erfaring med omgang og ridning af heste. Susanne har redet og trænet holstenere, dansk varmblod og islændere, og er i dag både avler af islandske heste og aktiv rytter. Tidligere har hun undervist elever på islandske heste fra nybegyndere til de lidt mere øvede. Desuden arbejder Susanne ud fra hestevenlige principper og er stor tilhænger af øvelser fra jord. Sideløbende arbejder hun med at arrangere pakkerejser for ryttere med egen hest rundt i det fantastiske landskab i Vendsyssel.   