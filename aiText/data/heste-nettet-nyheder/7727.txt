En klub med visioner, talenter og sammenhold!
2011-05-23T08:00:01
Stald Bent Pedersen / Næstved Sportsrideklub beliggende på den gamle Gardehusar Kaserne i Næstved er klubben, hvor der altid er gang i en masse forskellige aktiviteter, og der trænes flittigt i ridekunstens mange discipliner på alle niveauer - lige fra rideskoleeleven som rider en gang om ugen til rytteren som træner flere timer hver dag og deltager i konkurrencer og mesterskaber i både ind- og udland. Således har to af klubbens unge springtalenter Christoffer Nervig Møllekjær og Mathias Hemmer Christensen netop deltaget i et stort internationalt stævne kaldet "Baltic Cup" på Vilhelmsborg, Århus. Her blev det til flere placeringer i det stærke felt, og begge ryttere blev derefter udtaget til deltagelse ved et af Europas største stævner for ponyryttere i Morseele, Belgien. Her blev det ikke til placeringer i denne omgang, men en masse erfaring rigere blev drengene. Træner Bent Pedersen er heller ikke i tvivl om, at drengenes mål om at nå helt op i toppen af springsporten inden længe bliver opfyldt, da målrettet træning, flid og ihærdighed er noget der er kendetegnende for begge drenge. Military er en anden disciplin, hvor Næstved altid har været kendt for at have ryttere med i toppen. Johan Iversen har nu i snart en menneskealder formået at kunne gøre sig gældende såvel nationalt som internationalt. Senest i 2009 i en alder af 70 vandt Johan Iversen DM og stadig træner han målrettet hos berider Bent Pedersen flere gange om ugen. Denne sæson er indledt på bedste vis med en sejr i Sverige på hesten Ocean. Og der er masser af dygtige, nye talenter fra Næstved Sportsrideklub som følger i Johans fodspor: De unge ryttere Simone Vinther og Caroline Regitze Jensen har således gennem en årrække været en fast del af den danske landsholdstrup i military. Caroline Regitze Jensen på 16 år har allerede vundet to guldmedaljer for hold ved NM i Military og i 2010 leverede hun det bedste danske resultat i mere end 20 år, da hun ved Europamesterskaberne opnåede en individuel 16. plads på sin pony Orchard Freedom. Caroline er i 2011 rykket op som junior og med indkøbet af den internationalt erfarne hest Toftegårdens Carisma, har hun allerede vundet sin første klasse i år ved et stævne i Tyskland i april måned. Målene for 2011 er at vinde medaljer ved både NM (som foregår i Danmark) og EM (som afvikles i Portugal). Sammen med træner Bent Pedersen er der derfor lagt et intensivt træningsprogram således at både rytter og hest kan præstere optimalt! Simone Winther på 18 år har redet military siden ponytiden, hvor hun bl.a. vandt DM i Terrænspringning på sin pony Boss og endte på en 11. plads til de Nordisk-Baltiske mesterskaber i Norge i 2008. I 2009 var Simone med til at vinde sølvmedalje for hold ved NM i Military for juniorer. I 2010 deltog hun ved de Europæiske mesterskaber, og endte som bedste dansker på en 29. plads ud af 74 starter. Simones mål for 2011 er at kvalificere sig til både DM, NM og EM med sin rutinerede hest Felix, samt til VM for unge heste med hesten Idunia. Karina Ditlev er en af klubbens dygtige seniorspringryttere, som sidste år besluttede sig for også at prøve kræfter med militarysporten. Ved DM for Hold i military, som igen i år afvikles på arealerne ved Gardehusarkasernen, vil Karina være en del af holdet fra Næstved Sportsrideklub som kæmper om mesterskabet. Karina har gennem en årrække trænet målrettet hos Bent Pedersen flere gange om ugen på sine tre heste i både dressur og springning, og dette samarbejde har de allerede sikret Karina mange flotte sejre og placeringer. Tidligere Næstvedryttere som man husker fra dressursporten er Anne Grethe Jensen (Tørnblad), Tonny Jensen, Torben Ulsøe Olsen, Niels Haagensen, Lene Hoberg som alle er ryttere der har deltaget ved VM eller OL. Klubbens nuværende VM-rytter Anne Troensegaard er nu igen ved at komme i form efter at have restitueret sig fra VM i Kentucky, hvor det danske hold sluttede på en fornem 5. plads. 2010 blev et helt forrygende år for Anne, hvor hun sluttede som nr. 1 på den danske dressurrangliste, vandt sølvmedalje ved DM og blev Nordisk Mester (for 2. gang i sin karriere). Endelig sluttede Anne som nr. 53 på verdensranglisten, hvilket i sig selv er en fantastisk præstation. Som en del af en bruttotrup, skal der dog stadig kæmpes for at bevare en landsholdsplads. Første opgave er det store internationale stævne i Bernstoffsparken i slutningen af maj, og årets største mål er deltagelse ved EM i Rotterdam. Derudover har klubben en del dressurryttere og springryttere der deltager til distriksstævner her på Sjælland, hvor de høster placeringer hjem til klubben. Klubben er stolt af sine mange dygtige og engagerede ryttere og glæder sig til at følge dem i den daglige træning på kasernen og ikke mindst ved årets mange stævner i både ind- og udland. Kommende aktiviteter i Næstved Sportsrideklub I løbet af maj og juni afvikles der hele tre store arrangementer i klubben. Som altid er stævnerne åbne for alle, der kunne være interesserede i at få en dejlig dag sammen med en masse glade mennesker og deres dejlige heste. Staldene er også åbne for besøg, og der vil være mulighed for at købe mad og drikkevarer på stævnepladsen. Klubben opfordrer alle til at benytte lejlighende for at få en hyggelig dag med masser af gode, spændende og sjove oplevelser for hele familien! Dressurstævne Den kommende weekend - 21. og 22. maj - afvikles et regionalt dressurstævne, hvor man dagen lang kan følge ryttere fra hele regionen dyste på deres smukke heste i dressurens vanskelige kunst. Der er mange dygtige dressurryttere i Næstved Sportsrideklub, og de fleste af dem vil da også være at finde på konkurrencebanerne denne weekend. Militarystævne Allerede weekenden efter - 28. og 29. maj - åbner klubben igen dørene for endnu et arrangement. Denne gang er der tale om et stort, landsdækkende stævne i Military, der ofte omtales som Ridesportens Formel 1. Under stævnet, som er et af Danmarks største militarystævner, afvikles Danmarksmesterskaberne for Klubhold, hvor Næstved Sportsrideklub selvfølgelig stiller op med eget hold for at kæmpe om titlen. I år kommer holdet til at bestå af rutinerede Johan Iversen på Ocean, Karian Ditlev på Columbo, Frederik Kjærsgaard Larsen på Lincoln og Christoffer Møllekjær på Huntelaar. Springstævne Blot 14 dage senere i dagene 11.-13. juni står der nationalt ponyspringstævne på programmet. Ved dette stævne vil der bl.a. være kvalifikationsklasser til en af sportens mest prestigefyldte springturneringer: Baltic Cup, hvilket betyder at de allerbedste pony-ryttere i landet vil være at finde på startlisterne. Herunder selvfølgelig også klubbens egne ryttere Christoffer N. Møllekjær og Mathias Hemmer Christensen, der begge vil kæmpe for en plads på det danske hold ved dette års Baltic Cup stævner.