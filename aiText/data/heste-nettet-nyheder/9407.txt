Ejeren så ikke sin hest vinde stort travløb 
2012-09-16T22:40:53
Træneren troede slet ikke på sin hest, da årets største travløb i Odense blev vundet af overraskelsen Premance Simoni. Derfor var ejeren blevet hjemme i Norge. Alle travløb skal jo køres først, men med resultatet i hånden skulle den norske hesteejer Torleif Sele nok alligevel have taget turen til Odense søndag eftermiddag. Her vandt hans danskfødte hoppe Premance Simoni nemlig sæsonens største løb, Box Straw 5-års Hoppe Festival. For sin træner Bo Westergaard, som ofte pendler mellem netop Norge og Danmark med sin mange heste, kom Premance Simoni flyvende i opløbet og fangede kort før mål favoritten Global Midnight fra en af travsportens største stalde i Sverige. »Alle løb skal jo køres først, men jeg kunne på forhånd ikke tro på vinderchance, da jeg tidligere på ugen så, hvilke heste hun skulle møde,« sagde Bo Westergaard lige efter sejren. Vandt 200.000 kroner Til Premance Simonis forsvar skal det siges, at løbet blev kørt lettere omskrevet 'lige ned i halsen' på den femårige hoppe. Anders Svanstedt fik kørt ganske stærkt med spillernes favorit Global Midnight, og det kom til at hævne sig til slut. Det opskruede tempo var lige guf for Premance Simoni. »Hun havde holdt en længere pause fra løbene, men hun havde trænet godt og tidligere vist, at hun godt kan bide skeer med de bedre hopper. Og i dag kørte de andre løbet for hende,« sagde Bo Westergaard efter sejen, der indbragte ejeren 200.000 kroner. For Bo Westergaard var det anden søndag i træk, at han vandt et stort løb. I søndags vandt han det norske hoppederby. Træneren, som til daglig har en større stald nord for Nørre Sundby, vandt tidligere på året også dansk travsports allerstørste internationale løb, Copenhagen Cup, med Wishing Stone.Af Hestesportens Medier  Smilet var bredt hos Bo Westergaard efter sejren i Box Straw 5-års Hoppe Festival. Foto. KM FOTO.