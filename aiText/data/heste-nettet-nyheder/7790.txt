Jokeren skyder travfest i gang
2011-06-08T12:12:07
Den kendte hitmusiker og X Factor-dommer Jokeren skyder søndag en fantastisk væddeløbsdag i gang på Charlottenlund Travbane. Det gælder dansk travsports største internationale løb, Copenhagen Cup.  Det er ikke kun hestekræfter i verdensklasse, som fra søndag middag kan opleves på Nordens ældste travbane i Charlottenlund. Den store løbsdag, hvor der bliver million-gevinster i udbetaling til det spillende publikum, indledes med en af tidens hotte musikere og sangskrivere, den kendte X Factor-dommer Jokeren. »Samtidig med at vi værner om travsportens traditioner, arbejder vi på Lunden med at skabe forbedring og fornyelse omkring travsporten, så det at gå til trav bliver en endnu større oplevelse - og gerne en oplevelse for hele familien. Helt konkret har vi i år bedt dansk raps førstemand, Jokeren, om at skyde dagens Copenhagen Cup-fest i gang. Det sker bl.a. med nyfortolkningen af 'Elsker dig for evigt',« siger Lundens salgs- og eventchef, Nicolai Kaas. Hurtigste hest i år til start Den sportslige hovedbegivenhed, Copenhagen Cup, afvikles som 11. løb og har i den grad internationalt snit over sig med heste fra Sverige, Frankrig, Italien, Belgien og Østrig til start. Dansktrænet deltagelse i Copenhagen Cup er der i Local Conch, som med sin sejr forleden i Sweden Cup i Stockholm for sin træner Flemming Jensen blev den hurtigste vinder i år i på en europæisk travbane. Det andet danske håb er hjemmebanens Classic Grand Cru med Lundens mangeårige championtræner Steen Juul. Måske bliver det til dansk dobbeltsejr. Med en samlet præmiesum på lidt over 1,2 millioner kroner er løbet et af dansk travsports allerstørste løb. Løbet har også stor bevågenhed med spil og tv-dækning fra udlandet.