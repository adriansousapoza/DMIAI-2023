Op og ned på de nye trailerregler
2012-10-12T12:44:10
Lise Rohden Palsgård har lavet nedenstående research for at finde ud af, hvad der er op og ned på de nye regler om kørsel med trailer. Indlægget ligger på Ryttersnak og har medført mange spørgsmål og megen debat. Du kan finde indlægget ved at klikke på knappen "Deltag i debatten" under nyheden her. Specielt $142 har givet anledning til misforståelser.   Kære alle. Denne tråd er relevant for dig hvis du opfylder følgende kriterier: 1. Du har taget B-kørekort før 1. maj 2009 2. Du har IKKE taget trailerkørekort 3. Du ønsker at køre med din hest Hvis du hidtil har kørt lovligt gør du det også i det nye år og du skal IKKE tage trailerkort! Gennem tiden har der været mange fortolkninger af reglerne og senest har jeg set kørelærere(!) der herinde fortæller at reglerne nu er ændret fra 2013 og at alle der kører med en enkelt hest skal have trailerkort. Det er i de fleste tilfælde direkte forkert og jeg har efterhånden kørelærerne mistænkt for at mele deres egen kage. Reglerne LEMPES faktisk fra 2013 så alle påstande om det modsatte er altså forkerte! I forsøget på at få gennemtærsket reglerne har jeg i de sidste par dage haft fat i - hold fast - Midt- og Vestsjællands Politi, Trafikstyrelsen, Rigspolitiet og rådet for Sikker Trafik. Den store forvirring opstår når man i dag skal vurdere hvad vogntoget vejer. Når du har taget B-kørekort før 1. maj 2009 kan du nemlig vælge at beregne vogntogets totalvægt ud fra bilens totalvægt + bilens registrerede trækevne (altså koblingsvægt) i stedet for at kigge på trailerens totalvægt, som folk der har taget kørekort efter 1. maj 2009 skal fordi reglerne blev ændret der. Dog må bilens egenvægt kun afvige med 50 kg. fra den koblingsvægt der står. Det betyder i mit tilfælde at følgende er lovligt at køre med: Personbil Audi 100 Egenvægt 1.275 kg Koblingsvægt 1.325 kg. (var registreret til mere da jeg købte bilen, men blev vejet ned for at overholde reglerne) Totalvægt 1.800 kg (mener jeg - det er i hvert fald over 1.500 kg.) Hestetrailer Böckmann Egenvægt/køreklar vægt: 750 kg Totalvægt 2.000 kg. I ovenstående regnestykke er problemet at mange tror, at man skal kigge på totalvægten af bilen og traileren, hvilket i dette tilfælde er 3.800 kg. Og det tilladte vogntog på B-kørekort er 3.500 kg. Det skal man IKKE fordi mit kørekort er fra før 1. maj 2009 - så må jeg lægge bilens vægt og koblingsvægten sammen hvilket giver 3.125 kg. og så kører jeg lovligt hvis jeg ikke putter mere end 575 kg ind i min trailer = 1 stk stor pony eller ridehest! Da jeg så læser her på HN at reglerne er lavet om og at man ikke længere må køre efter koblingsvægten ser jeg selvfølgelig rødt - og udsigten til at betale 7.500 kr. for et trailerkort når jeg har kørt lovligt med hest i 3 år synes jeg er vanvittig! Jeg læser om andre der så accepterer at de må ud at erhverve trailerkort - mon ikke I kan bruge de mange penge på noget andet? Kort historie lang er reglerne så kringlede at mit nærpoliti faktisk ikke kunne forstå reglerne selv da jeg ringede til dem i går d. 10. oktober. De påstod i øvrigt at der ikke var offentliggjort nye regler endnu. Det kunne jeg så fortælle dem var forkert, da Justitsministeriet HAR offentliggjort de regler der kommer til at gælde fra medio januar 2013. Summa summarum var beskeden fra nærolitiet at reglerne var kringlede men at jeg skulle have trailerkørekort inden januar 2013. De kunne dog ikke henvise mig til paragrafferne og mente ikke at det var deres job at vejlede i Justitsministeriets bekendtgørelser(! - er det ikke dem der skal håndhæve dem?). Mit nærpoliti henviste mig så til Trafikstyrelsen hvor jeg blev mødt af en "effektiv" (læs: afvisende) omstillingsdame og Trafikstyrelsen henviste til deres hjemmeside eller nærpolitiet og kunne ikke give mig personlig betjening, for til sidst at henvise til Rigspolitiet hvor jeg efter to gange på "hold" i telefonen blev smidt af telefonkøen. Jeg lader mig heldigvis ikke narre så let. Heldigvis fik jeg her til morgen d. 11. oktober fat i Sørens Troels Berg fra Rådet for Sikker Trafik som har lavet en beregningsmodel til de gamle regler som jeg har benyttet tidligere. Han har fundet de relevante paragraffer til mig og efter lidt søgen på nettet fandt jeg selv de tre forskellige bekendtgørelser og dem offentliggør jeg her. Han fortæller endvidere at et EU-direktiv (beklager, fik ikke fat i nummeret) erklærer, at bilister ikke kan fratages rettigheder og at de regler der var gældende da de erhvervede kørekortet ikke kan stille føreren ringere (noget i den stil). For at I kan sammenligne reglerne indsætter jeg først de gamle regler: Regler for kørsel med trailer for personer med kørekort før 1.maj 2009 Kilde: Bekendtgørelse om kørekort (historisk) www.retsinformation.dk/Forms/ R0710.aspx?id=2405 § 9. Kørekort til kategori B (almindelig bil) giver ret til at føre: 1) Personbil med højst otte siddepladser foruden førerens plads og en tilladt totalvægt på ikke over 3.500 kg. 2) Varebil med en tilladt totalvægt på ikke over 3.500 kg. 3) Vogntog bestående af person- eller varebil og et påhængskøretøj med en tilladt totalvægt på ikke over 750 kg. 4) Vogntog bestående af en person- eller varebil og et påhængskøretøj med en tilladt totalvægt på over 750 kg. Vogntogets samlede tilladte totalvægt må ikke overstige 3.500 kg, og påhængskøretøjets tilladte totalvægt må ikke overstige bilens egenvægt med tillæg af 50 kg. Ved fastsættelsen af vogntogets samlede tilladte totalvægt og påhængskøretøjets tilladte totalvægt, jf. 2. punktum, anvendes enten påhængskøretøjets registrerede totalvægt eller den eventuelt lavere fastsatte totalvægt i bilens registreringsgrundlag. 5) Trehjulet motorcykel. 6) Traktor/motorredskab. 7) Stor knallert. Stk. 2. For ikke registreringspligtige påhængsredskaber sker fastsættelsen af påhængskøretøjets tilladte totalvægt i henhold til stk. 1, nr. 3 og 4, ved brug af påhængsredskabets faktiske totalvægt. Regler for kørsel med trailer for personer med kørekort efter 1. maj 2009 Kilde: Bekendtgørelse om kørekort af 4. november 2008 gældende pr. 1. maj 2009 www.retsinformation.dk/Forms/ R0710.aspx?id=123635 § 9. Kørekort til kategori B (almindelig bil) giver ret til at føre: 1) Personbil med højst otte siddepladser foruden førerens plads og en tilladt totalvægt på ikke over 3.500 kg. 2) Varebil med en tilladt totalvægt på ikke over 3.500 kg. 3) Vogntog bestående af person- eller varebil og et påhængskøretøj med en tilladt totalvægt på ikke over 750 kg. 4) Vogntog bestående af en person- eller varebil og et påhængskøretøj med en tilladt totalvægt på over 750 kg. Vogntogets samlede tilladte totalvægt må ikke overstige 3.500 kg, og påhængskøretøjets tilladte totalvægt må ikke overstige bilens egenvægt med tillæg af 50 kg. Bilens egenvægt med tillæg af 50 kg svarer til bilens køreklare vægt med fradrag af 75 kg. Nye regler for kørsel med trailer Kilde: Bekendtgørelse om kørekort af 18. juni 202 gældende fra 19. januar 2013 www.retsinformation.dk/Forms/ R0710.aspx?id=143073 § 12. Kørekort til kategori B (almindelig bil) giver ret til at føre: 1) Personbil indrettet til befordring af højst otte personer foruden føreren og en tilladt totalvægt på ikke over 3.500 kg, jf. dog § 24, stk. 2. 2) Varebil med en tilladt totalvægt på ikke over 3.500 kg, jf. dog § 24, stk. 2. 3) Vogntog bestående af person- eller varebil og et påhængskøretøj med en tilladt totalvægt på ikke over 750 kg. 4) Vogntog bestående af en person- eller varebil og et påhængskøretøj med en tilladt totalvægt på over 750 kg. Vogntogets samlede tilladte totalvægt må ikke overstige 4.250 kg. Overstiger vogntogets samlede tilladte totalvægt 3.500 kg, må vogntoget kun føres, når en særlig køreuddannelse og praktisk prøve er gennemført i overensstemmelse med § 38, stk. 1 og 5 (B+). 5) Trehjulet motorcykel og trehjulet bil, jf. dog § 24, stk. 2. 6) Traktor/motorredskab. 7) De i § 8 nævnte køretøjer. Stk. 2. For ikke-registreringspligtige påhængsredskaber sker fastsættelsen af påhængskøretøjets tilladte totalvægt i henhold til stk. 1, nr. 3 og 4, ved brug af påhængsredskabets faktiske totalvægt. Og her kommer så den for mig og andre B-kørekortsindehavere interessante paragraf - og det er den her politiet og kørelærerne overser!:§ 142. For kørekort til kategori B udstedt før den 1. maj 2009 og for fornyelser heraf kan der ved fastsættelsen af vogntogets samlede tilladte totalvægt og påhængskøretøjets tilladte totalvægt, jf. § 138, stk. 1, nr. 4, litra d, 2. pkt. og § 139, stk. 1, nr. 5, litra d, 2. pkt., anvendes enten påhængskøretøjets registrerede totalvægt eller den eventuelt lavere fastsatte totalvægt i bilens registreringsgrundlag. 1. pkt. finder kun anvendelse i forhold til kørsel i Danmark. På dansk betyder ovenstående at du, hvis du har taget B-kørekort før 1. maj 2009, fra januar 2013 må køre efter de samme regler som tidligere, dog med den undtagelse at din koblingsvægt ikke længere behøver kun at være 50 kg. mere end bilens egenvægt. Så i forbindelse med næste bilsyn skal min koblingsvægt på Audien vejes op igen. Hurra for bureaukratiet.   Skrevet af Lise Rohden Palsgård   Forsidebillede: JP-Photo.dk