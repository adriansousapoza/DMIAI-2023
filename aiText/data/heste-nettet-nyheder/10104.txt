Shireshow i Sorø d. 3. august 2013
2013-07-31T11:51:00
Kom og mød verdens største hesterace. Shire horse society Danmark holder det årlige show med Engelsk dommer. I år dømmer den kendte Walter Bedford, som har nogle af verdens bedste shireheste i sin stald i England.   Der bedømmes heste i alle aldre, lige fra de store imponerende hingste på 1 ton til de små nuttede føl fra i år. Dagen starter med avlsgodkendelse af hingste, derefter bedømmelse af hestene i de andre aldersklasser.   Man vil kunne se kørsel, ridning, væddeløb samt ridderopvisning med de tunge heste. Desuden vil der være mulighed for at få en tur i hestevogn. Der vil også være opvisning med shirehestens fætter, Clydesdalehesten. Der vil komme fårehundeopvisning, hvor vi ser dem arbejde med fårene, samt præsentation af de store imponerende Grand Danois-hunde.    Miniaturehestene kommer også. De vil befinde sig i en "klappefold", et sikkert hit for børnene. Miniaturehestene vil også kunne ses for vogn. Der vil være mulighed for at prøve kræfter med en shirehest i tovtrækningskonkurrencen mellem en Shirehest og publikum.  Program for dagen: Kl. 11.00-12.00 Bedømmelse af føl og hingste Kl. 12.00-13.30 Forskellige opvisninger Kl. 13.30-16.15 Bedømmelse af hopper og vallakker Kl. 16.15-16.30 Shirevæddeløb   Der vil kunne købes mad og drikkevarer på pladsen.   Arrangementet finder sted på Døjringevej 48, 4180 Sorø. 