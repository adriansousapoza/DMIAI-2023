Uddannelsestema: Parelli-instruktør - Dorthe
2011-05-13T13:00:02
Dorthe Sus Hansen er 45 år. I 2009 uddannede hun sig til Parelli-instruktør. Det var første gang, at uddannelsen blev udbudt til Parelli-elever, der ikke havde studeret direkte under Pat Parelli. Siden hen har hun været i USA og taget den udvidede del af uddannelsen, hvor man opholder sig på Parellis center i USA i mindst 3 måneder. Hun har efterfølgende været endnu en gang i USA og er nu 2-stjernet instruktør med licens til at undervise til og med level 3. Hvad er baggrunden for dit valg af uddannelse? Efter i mange år at have arbejdet med heste var jeg efter mange forsøg på at finde en hestevenlig vej fyldt med stor frustration. Det fik mig til at opgive at have hest og ride. Ved et tilfælde mødte jeg en ældre dansk varmblodshest ved navn Friendship (jeg kalder hende Mus) - far: Lavallo DVE 312. Mus og jeg nød nogle fine skovture sammen, men da det blev vinter, søgte jeg på hestenettet.dk efter en anden mulighed for at være sammen med heste. Her fandt jeg Parelli, og efter at have været på kursus og oplevet denne form for partnerskabstræning, havde jeg fundet det som jeg havde søgt efter. Naturligvis søgte jeg også andre veje og oplevede flere fine træningsmetoder. Dog måtte jeg hver gang vende tilbage til Parelli, da dette system gav struktur og overskuelighed og var helt i tråd med den indgangsvinkel til heste, som jeg har. Hvad fik dig til at vælge uddannelsen? Folk begyndte i stigende grad at bruge mig til at løse forskellige problemer med deres heste, såsom trailerlæsning, gjordkramper og medicinering samt løft af hove til beskæring og skoning. Herefter blev det et naturligt valg for mig at fortsætte på uddannelsen som instruktør. Først som on-line-instruktør (træning fra jord i et reb) og herefter som freestyle-instruktør (man lærer at ride uden kontakt på tøjle, hvor hesten kan gå afslappet og "bærer sig selv"). Så nu er jeg det, der hedder Parelli 2-star instruktør, med licens til at undervise til og med level 3, og jeg er endvidere uddannet til at lave sadel-fit (tilpasning af sadel ved udfyldning af underlag) og er i stand til at rådgive i valg af sadel. Hvad var dine forventninger til uddannelsen, og blev de indfriet? Parelli har en fantastisk uddannelse, der løbende er under tilpasning. Hvis man vælger at gå den lange og mere udvidede vej, er der ophold i USA i flere måneder, hvor det kræves, at man har egen hest med. Det har været svært for mig her hjemmefra at sikre mig en ordentlig hest. Alle vil mægtig gerne have deres heste trænet af en Parelli-instruktør og er derfor ikke altid helt ærlige om, hvilke problemer deres heste har. Desværre endte jeg op med en hest på et ophold i Florida, der havde så store fysiske problemer i sin krop, at den ikke var sikker at ride på, og det var naturligvis heller ikke fair for hesten. Dette og andre episoder har gjort, at Parelli nu har et stort kartotek med ca. 1500 heste, hvor man kan se hesten på film, før man finder sin partner. Endvidere har man enkelte heste, der lånes ud til deltagere, der kommer langvejs fra.  Uddannelsens indhold har mere end indfriet mine forventninger, både praktisk og teoretisk. Jeg har lært og oplevet så meget, at jeg føler mig klædt på til meget mere, end jeg endnu har haft brug for her i Danmark. I uddannelsen indgår både hestetræning og undervisning af deres ryttere. Der er løbende tests, og kun personer med over 70% i alle test får deres licens.  Endvidere kan jeg altid henvende mig til centeret for at få gode råd og vejledning, hvis jeg skulle få brug for det. Endnu har jeg aldrig gjort brug af dette tilbud, men jeg ved, at flere andre har brugt Parellis supportere til akutte problemer. Er det en uddannelse, du vil anbefale andre? Da jeg kom hjem fra USA første gang, havde jeg nok forventet, at der måtte være en masse at lave. Det har været svært at komme i gang, og jeg har haft fuldtidsjob ved siden af. Desværre er der stadigvæk ikke arbejde nok til at give en omsætning, der ligner en normal løn. Dog oplever jeg en stigende interesse og mener, at der i fremtiden vil være rigeligt arbejde. Man skal være indstillet på, at det kan tage nogen tid at få en virksomhed i gang. Jeg forsøger denne sommer at starte op med at gøre det at være Parelli-instruktør til mit hovederhverv.  Fantastiske oplevelser har der været mange af, mange rejser til andre lande, og jeg møder dejlige mennesker hele tiden. Vigtigst af alt så oplever jeg, at Parellis program gør en stor forskel for mange heste og mennesker. En stor personlig glæde og tilfredsstillelse over at kunne være en lille brik, der er med til at ændre verden for mange heste og mennesker, er nok den største gevinst ved min uddannelse. Så hvis man er til supergode oplevelser med heste og mennesker og kan lide at rejse samt er indstillet på en arbejdsuge, der altid overstiger 37 timer, kan jeg varmt anbefale uddannelsen. Besøg Dorthes hjemmeside her