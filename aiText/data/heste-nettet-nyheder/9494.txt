Dansk hest til verdens nr. 1
2012-10-22T10:30:02
    Rolf-Göran Bengtsson startede i den forgangne weekend ved JBK Horse Shows for første gang i internationale sammenhæng på sin nye partner, den danskopdrættede og ejede hoppe, Gazette Ask.   Gazette Ask (DV e. Baloubet du Rouet ua. Grantica e. Grannus/Tin Rocco opdrætter Stutteri Ask) er 9 år gammel og er uddannet til S-klasser i Danmark af Stutteri Ask-berider Søren Møller Nielsen, der bl.a. har hentet flere internationale placeringer hjem på hoppen.  Foto: CS-Foto.dk   Man har ifølge Kaj Rosenlund fra Stutteri Ask lavet en aftale med Rolf-Göran om den videre sportslige uddannelse af Gazette og set med danske øjne, kan det ikke blive andet end spændende at følge hende under en af verdens absolut bedste ryttere.  Rolf-Göran og Gazette Ask i CSI* Grand Prix ved JBK Horse Shows. Foto: CS-Foto.dk   Allerede ved stævnet i Odense, blev det til flere flotte placeringer i den etstjernede store tur, bl.a. en 5. plads torsdag og igen en 5. plads i lørdagens Grand Prix.    