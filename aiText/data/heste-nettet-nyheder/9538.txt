Storfavoritterne havde det let 
2012-11-05T19:41:03
Sylvester og Solstrålen sørgede for, at favoritspillerne fik, hvad de kom efter i Dansk Avlsløb søndag på NKI Racing Arena i Aalborg. Dansk Avlsløb 2012 - både det for de treårige hingste og vallakker og det for hopper - havde på forhånd to store favoritter til start, og her gik det helt som spillerne havde forventet. Steen Juul, træner på Charlottenlund Travbane, var taget til Aalborg som superoptimist på baggrund af et godt træningsarbejde, som hans Sylvester havde gået tidligere på ugen. Den treårige hingst fik ikke noget let løb, men i en kontrolleret position udvendigt for den førende, var den alligevel tilstrækkelig stærk til ikke bare at vinde, men at vinde let. »Sylvester var kanonfin. Han løb bare og hyggede sig, og da flere af de andre kuske råbte efter deres heste i sidste sving, troede Sylvester, at det var ham, de råbte efter, og så tog han bare ved og gik af sted,« smilede Steen Juul efter sejren.Solstrålen også sikker Hoppen Solstrålen var kommet fra Sverige til Aalborg, og den viste også vejen til en rimelig sikker favoritsejr for kometkusken Peter M. Andersson. Han sad bag en hest, som dog var lige ved at smide det hele på gulvet, inden løbet kunne skydes i gang. Solstrålen skulle lige finde rytmen, inden den kunne trave til front og afvise næstfavoritten Starlet Beat til slut. »Jeg kunne mærke, at hun ikke havde sin bedste dag, men hun har så høj grundkapacitet, og det reddede hende lidt. Hun har været flittig starter på de sidste, haft lange rejser og overnattet ude,« sagde Peter M. Andersson om Solstrålen, der er opdrættet på Bornholm. Såvel Solstrålen som Sylvester fik hver dejlige 83.000 kroner i førstepræmie.Af Hestesportens Medier  Sylvester og Steen Juul mødte slet ikke modstand til slut. Foto: Ole Hindby.  Solstrålen og Peter M. Andersson. Foto: Ole Hindby.