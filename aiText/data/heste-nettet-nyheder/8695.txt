Nu står militarysæsonen for døren
2012-03-14T10:45:02
Hele vinteren har militaryhestene holdt pause fra terrænridningen, og koncentreret sig om dressur- og springarbejde, samt nok lidt flere fridage end i stævnesæsonen. Men nu er det slut. Sæsonen står på spring, hestene er støvet af og får nu lov at komme ud at strække benene igen.   Militarydag i februar I februar inviterede Dansk Ride Forbund til Militarydag som indledning til sæsonen 2012. Her blev bl.a. delt ud af tips og tricks fra rytterne Mia Hastrup og Anna Nilsson, og der var paneldabat om "Det gode stævne". Militarydagen er altid en hyggelig start på den kommende sæson, hvor militaryfolk kan mødes efter flere månder uden military på stævneprogrammet.   De første samlinger og stævner Så snart frosten er af jorden og terrænet farbart, begynder samlinger med terræntræning at melde sig i diverse klubbers arrangementskalendere. Her får rytterne mulighed for at pudse formen af, og genopfriske kendskabet til de faste forhindringer. Fra april kommer militarystævnerne for alvor på banen, men allerede sidst i marts afholdes årets første stævne i Nordlandets Rideklub på Bornholm.   Så har du ikke fået børstet ridehusstøvet af hesten endnu, så er det på tide at komme ud i det fri, nyde det gode vejr og komme i form til den dejlige udendørssæson.   