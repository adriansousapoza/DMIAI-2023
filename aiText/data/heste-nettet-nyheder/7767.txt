Facebook og de tre travere fra Åshøj
2011-05-31T09:59:38
I øjeblikket florerer der endnu en kædebesked i hesteverdenen og dermed i stor stil på facebook. Beskeden lyder: "Hej alle hestefolk. Følgende heste bortgives hvis i kender nogen: Det er en på 10 år og en på 8 år og et hingsteplag på 2 år. Det er travheste. Ejer havde efterladt dem Er nu på en gård i Åshøj. en dom er givet og de skal aflives d 1-6 hvis ingen aftager dem. de er chippet. Ring til hanne tlf 60815090 Send videre" Historien er kort, at hestene sidste år var på sommergræs i Bregentved, hvorfra de aldrig blev afhentet. I vinter har de været opstaldet i Åshøj, mens en retssag har kørt mellem hesteejer og ejeren af den jord, hestene var på græs på i Bregentved, altimens ejeren af marken i Bregentved har betalt for hestenes opstaldning og en sygeperiode hos den ene hest, oplyser en passer til to af hestene, der også er pensionær på gården i Åshøj. Nu er retssagen slut, og råderetten over hestene er givet til markejer i Bregentved. Denne ønsker at komme af med hestene hurtigst muligt, da de allerede har kostet dyrt. Gårdejer i Åshøj oplyser her til morgen til Heste-Nettet, at hestene er afsat til gode hjem. Den ene er blevet hentet i går, og de to andre bliver hentet i dag. "Jeg er meget glad for, at vi så hurtigt har fundet nogle gode hjem. Det er dejlige heste, og jeg ville også være ked af, hvis de skulle aflives." Telefonerne kimer dog stadig fra hesteinteresserede, der gerne vil give hestene et godt hjem, og facebookbeskeden kører også endnu. Gør de involverede en tjeneste ved at linke til denne artikel hver gang du ser kædebeskeden.