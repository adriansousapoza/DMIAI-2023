Töltere i en klasse for sig
2011-02-27T14:57:34
T1 er den sværeste töltklasse. Ekvipagen skal vise tölt i tre tempi. En omgang i langsomt tempo, en omgang med langsomt tempo på kortsiden og middeltempo på langsiden og endelig en hel omgang i frit tempo. Rækkefølgen er fast. Det er kun de allerbedste töltere, der når A-finalen, og det var altså dem, vi fik lov at nyde i aftenens T1 under World Cup i Arena Fyn. Udover i forvejen at ligge blandt verdens bedste töltere, var det tydeligt, at World Cup i går aftes blev beriget med lige netop dét, der giver lyden af et åndeløst publikum. Men publikum havde nu svært ved at holde vejret så længe, og selvom man ønsker den bedste koncentration hos hest og rytter, så er det noget nær umuligt at tilbageholde glæden, når man ser en tölt i verdensklasse. Jóhan Skúlason og Hnokki frá Fellskoti var igen slet ikke til at komme i nærheden af. Hnokki er en hest i topklasse, og Jóhans ro og sikkerhed på hesten skinnede tydeligt igennem, da ekvipagen i frit tempo inkasserede to gange velfortjente 9,5! Deres endelige snit blev 8,67 og en sikker førsteplads. Nils-Christian Larsen og Losti frá Strandarhjáleigu hentede et enkelt flot 9,0 i frit tempo og lå ellers i et pænt snit over 8,00 i alle dele af konkurrencen. Der var ingen tvivl om andenpladsen og den gennemsnitlige karakter blev 8,28. Man så et overraskende spænd hos dommerne under frit tempo fra Anne Balslev og Sæli fra Holstmula. Karakteren lå mellem 6,0 og 8,5. Anne var dog helt oppe og hente 9,0 hos den ene dommer for langsomt tempo. Et tydeligt og præcist samspil mellem hest og rytter. 7,83 og en tredjeplads blev det til.