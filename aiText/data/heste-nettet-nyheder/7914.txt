Medaljeregn over de danske ryttere
2011-07-25T08:44:54
Europamesterskaberne for juniorer og young riders i dressur er slut, og de danske ryttere afsluttede den sidste dag med absolut bravour! I kür finalerne tog juniorrytteren Nanna Skodborg Merrald guldet foran stærke nationer som Tyskland og Holland, denne sejr sammen med de andre fantastiske resultater i weekenden er med til at vise et højt niveau hos de unge danske ryttere, og det bliver absolut spændende at følge denne generation mange år fremover. Nanna Skodborg Merrald red i kür finalen hesten Millibar e.Milan/Liberty Dane, sammen opnåede de 76.700%, hvilket altså sikrede dem guldet. Men det var ikke kun guldmedaljen danskerne kunne hente hjem i juniorernes mesterskab. Anna Zibrandtsen og Capriciella e.Cordoba/Wenzel I kunne med 76.125% tage bronzemedaljen. Men medaljehøsten skulle ikke stoppe der. De danske young riders der red deres kür finale umiddelbart efter juniorerne tog bronzemedaljen. Det var Cathrine Dufour og Atterupgaards Cassidy e.Caprimond/Donnerhall der med 73.700% altså red sig til bronze, dog blev det også til en flot 4. plads til Carina Nevermann Torup og Blue Hoy med 73.600%. 