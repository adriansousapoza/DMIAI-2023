Travderbyets solstrålehistorie
2011-08-24T16:16:24
Gitte Hansen er den første kvindelige kusk i travderbyet i 41 år. Gitte Hansen og hendes mand Hans Henning Kristoffersen bor i Fakse, og de har vundet bunkevis af sejre og championater, især da Nykøbing Falster Travbane kørte over 50 gange om året, men det er en saga blot. Nu er det Pioneer Shadow, der skaffer førstepladser til familien på Sjælland, og det er noget af en solstrålehistorie, for vallakken, der den sidste søndag i august skal være med i årets største travløb, DFDS Seaways Dansk Trav Derby, har været ramt af flere uheld, der havde fået selv den stærkeste til at melde pas. »Jeg kan godt lide de lidt mindre 'modeller', og jeg ledte efter en afløser for min stabile Snack Bunter V J, der vandt 41 løb, og Pioneer Shadow var lige min smag. Han har været mega uheldig, og allerede som toåring var der bud efter ham i folden. Sammen med en anden toåring gik det galt, og kammeraten brækkede halsen, medens Pioneer Shadow pådrog sig et kompliceret sår på bringen. Senere var han tæt på at dø på grund af koldbrand, men blev i sidste øjeblik reddet via en kastration,« fortæller Gitte Hansen. »Da han havde været i gang som treåring (fem starter, tre sejre og en andenplads, red.) fik han problemer igen. Her viste det sig, at han blandt andet havde pådraget sig en kæmpe byld i ryggen med store smerter, men han klarede også denne 'forhindring',« siger Gitte Hansen. Kun en forgænger Men med kvalifikationen til derbyet på Charlottenlund Travbane er tingene nu vendt på hovedet. Inden derbyprøven, der blev klaret med en flot og meget tæt andenplads, var formen og sejrene for alvor igen vendt tilbage i kroppen på Pioneer Shadow og Gitte Hansen. »Der er lagt meget arbejde i hestene gennem årene, og derfor er det jo en sand fornøjelse, når man kan vinde fire løb i træk, for der er ingen lette sejre mere med skærpet konkurrence,« siger Gitte Hansen, der bliver den kun anden kvindelige kusk i et dansk derby nogensinde. Lena Jensen, der i dag hedder Hansen, var den første i 1970, men at derbyet igen har en kvindelig deltager, spekulere Gitte Hansen ikke videre over. »Det kommer ikke til at betyde noget for mig personligt. Det, som kan komme til at betyde noget, er mængden af rutine og erfaring i storløb som et derby. Min hest og jeg er en modstander som alle andre for mændene, og når der køres tæt om positionerne, så er der jo pokkers til forskel på en topprofessionel kusk og så en Gitte Hansen. Det er ikke fordi, jeg er kvinde, men fordi jeg er amatør«, siger hun.  Hun har selvfølgelig en kørestil og dermed sine forbilleder i en sport, der i den grad er mandsdomineret. »Jeg ynder at se de kuske, som kører på hestenes præmisser, og det er vel den stil, som jeg også forsøger at praktisere«, siger hun.  Med en sygdomsjournal længere end de flestes er Pioneer Shadows deltagelse i derbyet allerede en solstrålehistorie. »Hans Henning har tidligere været med i to derbyer (Max Kastaniely og Iowa, red.), og nu har jeg så reduceret til 1-2,« siger Gitte Hansen med et glimt i øjet. Torsdag deltager Gitte Hansen i Aftenshowet på DR1.