Nye rideklubber i Dansk Ride Forbund
2011-12-20T16:06:03
I 2011 er i alt 12 klubber blevet endeligt optaget i Dansk Ride Forbund. Den endelige optagelse fandt sted ved Dansk Ride Forbunds Repræsentantskabsmøde tilbage i marts måned.   Endurance Riders Denmark Rideklubben Endurance Riders Denmark er en landsdækkende klub for distance- og turryttere, der har det formål at fremme distanceridningen i Danmark. Klubben har 69 medlemmer fordelt over hele landet, og har i 2011 afholdt to distancestævner samt en træningsdag. Læs meget mere om Endurance Riders Denmark her.   Rønnede Sportsrideklub I oktober 2009 blev Rønnede Sportsrideklub stiftet, og klubben har i dag 104 medlemmer. Rideklubben råder over både ridehal og udendørs bane, og tilbyder rideskoleundervisning mandag til lørdag i dressur, spring og kvadrilleridning. Derudover arrangerer klubben stævner, ridelejr og andre sociale arrangementer såsom høstfest og julehygge. Læs meget mere om Rønnede Sportsrideklub her.   Foreningen Jennysminde Jennysminde blev stiftet i januar 2009, og er et fritidstilbud til børn og unge, hvor der er bygget bro mellem den traditionelle "efter skole pasning", og de fritidsaktiviteter som forældrene typisk selv skal bringe børnene til f.eks. ridning. Omdrejningspunktet på Jennysminde er samværet mellem heste og børn, og foreningen har i dag 64 medlemmer. Læs meget mere om Foreningen Jennysminde her.   Vorbasse Rideklub Vorbasse Rideklubs formål er at samle alle hesteinteresserede i området for gennem kammeratligt samvær at dyrke hestesporten såvel som hestens røgt og pleje. Klubben tilbyder undervisning i både spring og dressur for alle aldre, og har i dag 93 medlemmer. Udover stævner afholder klubben også andre arrangementer som fastelavn, ridelejr, jagter mv. Læs meget mere om Vorbasse Rideklub her.    Rideklubben Damgaard Dressage Damgaard Dressage har til formål at fremme interessen for dressurridning, og give alle såvel børn som voksne mulighed for at dyrke dressurridning og omgås heste på forsvarlig vis under hensyntagen til hestens tarv. Klubben arrangerer stævner, men driver ikke undervisningsvirksomhed, og har i dag 56 medlemmer. Læs meget mere om Rideklubben Damgaard Dressage her.   Stald Grønvang Sportsrideklub Rideklubben er primært stiftet for at anspore og motivere stedets dressurryttere til at dygtiggøre sig, og afprøve deres evner i dressursporten på konkurrenceplan, og har i dag 57 medlemmer. Læs meget mere om Stald Grønvang Sportsrideklub her.   Tjele Military Klub Tjele Military Klub er en rideklub mest for militaryryttere, men alle er velkomne, og klubben har i dag 50 medlemmer. Rideklubbens formål er at sætte positiv fokus på militarysporten, og samle alle militaryryttere i en fælles rideklub. Desuden er det vigtigt for klubben at skabe et positivt miljø, hvor der ligges stor vægt på både rytterens og hestens/ponyens sikkerhed og trivsel. Læs meget mere om Tjele Military Klub her.   Sportsrideklubben i Randers Sportsrideklubben Randers har til formål at støtte og fremme ridesporten i Randers for både bredden og eliten, og har i dag 75 medlemmer. Klubben tilbyder undervisning på et fagligt højt niveau, idet undervisningen varetages af exam. berider, exam. træner og beriderelever. Foruden stævner arrangerer klubben også en del arrangementer såsom julefrokost, følauktion, klubaften mv. Læs meget mere om Sportsrideklubben i Randers her.   Lykkeshøj Rideklub Lykkeshøj Rideklub blev stiftet tilbage i maj 2009, og har i dag 125 medlemmer. Rideklubbens formål er at varetage og fremme ridesportens interesser i Randers og omegn. Derudover har klubben også til formål at samle hesteinteresserede til udøvelse af ridning, samt at oplære navnlig de unge i alt, hvad der vedrører hestens brug og pleje. Klubben arrangerer både stævner, ridelejr, loppemarked og mange andre arrangementer. Læs meget mere om Lykkeshøj Rideklub her.   Vilsbæk Rideklub Klubbens formål er at vække interesse for og fremme ridesporten for alle. Fokus er især på "ridning for sjov", for at prioritere det sociale fællesskab, så alle kan være med uanset, hvilken baggrund man har. Her er der plads til alle, både konkurrenceryttere samt de ryttere, der syntes en tur i naturen er det bedste. Rideklubben blev stiftet i september 2009, og har i dag 54 medlemmer.   Danish Derby HesteSportsrideklub Danish Derby HesteSportsrideklub har til formål at fremme interessen for ridesporten og rytternes deltagelse i ridestævner på alle niveauer. Derudover har klubben et formål om selv at være aktiv i afholdelse af ridestævner, og derigennem højne niveauet for ridestævner i Danmark. I det daglige har klubben til formål at samle medlemmerne til udøvelse af ridesporten såvel på det sportslige plan som på hyggeplan, hvor der især er fokus på sikkerhed i forbindelse med omgangen med heste. Danish Derby HesteSportsrideklub har i dag 53 medlemmer. Læs meget mere om Danish Derby HesteSportsrideklub her.   Sportsrideklubben Rævhalegaard Klubben har til huse i de allerede eksisterende faciliteter på stutteri og ridested 'Rævhalegård', der ligger uden for Aars i Nordjylland. Rideklubbens formål er at skabe og udvikle gode ryttere på alle niveauer inden for både spring og dressur. Sideløbende med de sportslige resultater har vi fokus på, at rytterne bliver bevidste om deres ansvar over for hesten, således at der udvikles et godt og frugtbart horsemanship. Klubbens 54 medlemmer kommer fra hele landet, og fællesskabet styrkes ved, at medlemmerne mødes rundt omkring på stævnepladserne, og når der afvikles kurser og træningsophold på 'Rævhalegård' i løbet af året. Læs meget mere om Sportsrideklubben Rævhalegaard her.   Kilde: DRF