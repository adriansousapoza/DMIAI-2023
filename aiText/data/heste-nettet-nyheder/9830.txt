Cambodia sejrede knebent i unghestechampionatet
2013-03-10T18:00:02
Med et samlet resultat på 852,5 point sejrede Cambodia og Louise Søgård i unghestechampionatet, blot 6,2 point fra andenplacerede Dior under Bjarne Mark Jensen.   Det var en tætplaceret top i årets unghestechampionat med spænding indtil sidste hest havde været under testrytter Stein Endresens bedømmelse.   Med blot 6,2 points forspring, sejrede Carmargue-datteren Cambodia fra Henrik Hansen unghestechampionatet, fremvist af Louise Søgård. Stein Endresen havde lidt problemer med at tøjle en stærk Cambodia og gav hende derpå 7 for ridelighed men 9 for hendes store og tydelige kapacitet. Cambodia under testrytter Stein Endresen. Foto: JP-Photo.dk  Bjarne Mark Jensen fremstillede andenplacerede, endnu en Carmargue-datter, Dior (e. Carmargue/As di Villagna) opdrættet af Svend Ove Jensen som sluttede med 846,3 point. Stein Endresen tildelte Dior et 9-tal for ridelighed og 8,5 for kapacitet.  Bøgegårdens Quintana (e. Bøgegårdens Quidam/Bøgegårdens Capello opdr. Stina & Jørgen Schmidt) blev fremvist af Jesper Meyenburg og sluttede blot 1,5 point efter Dior med samlet 845 point. Stein Endresen belønnede Quintana med 9 for ridelighed og 9,5 for kapacitet.  Sabine Korfitz fremviste 4. placerede Dublé (e. Diamant de Semilly/Carnute opdr. Carsten Carstensen) som opnåede 833,8 point og bl.a. fik to 9-taller for ridelighed og kapacitet af Stein Endresen.  5. pladsen besatte Camillo Ask (e. Carson Ask/Cascavelle opdr. Stutteri Ask) fremvist af Søren Møller Nielsen. 6. pladsen gik til Topclass Lacoste (e. Cosmeo/Lagano opdr. Anja Margrethe Mortensen & Jytte Søndergård Mortensen) fremvist af Steen S. Blicher. 7. og sidste placering indtog Knight of Hearts (e. Heartbeat/Crelido opdr. Tove & Gert S. Haurum) fremvist af Dennis Noes Nielsen.