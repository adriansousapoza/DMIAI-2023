Det er jo helt uvirkeligt
2011-08-26T19:00:02
Hesteejer Bernt Dahl har på søndag to heste til start i to derbyer i to lande inden for fem minutter.  Hvis Bernt Dahl på søndag ser noget fraværende ud, når starten går til DFDS Seaways Trav Derby på Charlottenlund Travbane, så er det fordi, han både skal følge med i, hvordan det går for hans travhest, Please Perfect, og hvordan det går for hans galophest, Alvin, der næsten samtidig løber i Norsk Derby på Øvrevoll. »Jeg glæder mig i den grad, men det er jo også lidt uvirkeligt. Det kan blive den største dag i mit liv som hesteejer, hvis jeg vinder det ene derby- eller begge. Men lige meget hvad der sker, kan jeg ikke blive skuffet, for bare det at have en hest med i derbyet er stort for en hesteejer,« fortæller 46-årige Bernt Dahl.  Han har truffet den - også for ham selv - overraskende beslutning, at han og hustruen Ann overværer derbyet i Danmark i stedet for at rejse til Oslo. »Galopsporten har mest tag i mig, men jeg vurderer, at Please Perfect har større chance for at vinde end Alvin, der skal møde blandt andre den svenske derbyvinder, som så meget 'giftig' ud ved den lejlighed. Kort sagt: Det lugter mere af guld på Lunden, hvor der også sker så mange nye ting, at hele weekenden bliver fantastisk,« siger Bernt Dahl, der hjemme på gården i Børkop ved Vejle har tre følhopper, to føl og tre åringer, alle fuldblod. Vil lave en 'Carl Ejler Rasmussen' Som ejer af galopheste har Bernt og Ann Dahl vundet alle storløb i Skandinavien - undtagen derbyet - siden de købte den første hest sammen i 1996. I dag har de seks galopheste, hvoraf to er i Norge, og to travheste i træning. Det med travhestene begyndte sidste efterår lidt som et drilleri mellem ham og Carsten Bundgaard, der er journalist på Charlottenlund Travbane. »Han sagde til mig, at jeg skulle lave en 'Carl Ejler Rasmussen', men jeg slog det hen,« husker Bernt Dahl, der hentyder til den legendariske opdrætter og hesteejer fra Vang Hovedgård i Nordjylland, der i 1987 skrev sig ind i hestesportens verdenshistorie. Første søndag i august det år vandt galophesten Farandole med Ole Larsen i sadlen Dansk Derby på Klampenborg Galopbane. Den sidste søndag i august vandt Konsonant, der var trænet og kørt af Steen Juul, Dansk Trav Derby på Charlottenlund Travbane. Begge heste kom fra Vang Hovedgård, ejet af Carl Ejler Rasmussen og hans familie, der dermed blev de første i verden, som vandt både et galopderby og travderby i det samme land i det samme år. »Selv om jeg slog det hen, kunne jeg alligevel ikke lade være med at kigge på travheste og så på blandt andet gode heste som Politiken og Picasso Sisa, men de var allerede så godt som solgt. Træner Magnus Ladegaard ringede mig op og fortalte, at han havde Please Perfect til salg,« fortæller Bernt Dahl, der slog til og blandt andet lod galophesten Valleys Pride indgå i handlen.  »Og nu står jeg her med en derbyhest - det er f?.. sjovt,« griner Bernt Dahl, der tror på sin hest: »Please Perfect er afgjort bedre, end vi har set til dato. Han har det bedste spor, nemlig nummer 1, og hvis han er heldig og får et godt løb i ryggen på en anden hest, kan han ligeså godt vinde som en af de andre 6-7 heste, der også har gode chancer i løbet,« spår Bernt Dahl.