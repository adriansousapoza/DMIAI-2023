Helikopterflyvning over Odder og Svendborg
2011-06-08T17:30:56
I perioden 15. juni til 29. juni foretager NICA geofysiske undersøgelser i Odder og Svendborg kommuner. Undersøgelsen omfatter to kortlægningsområder og indledes i området ved Odder og afsluttes i området ved Oure. Udstrækningen af områderne fremgår af oversigtskortene.  NICA er et forskningsprojekt med deltagelse fra bl.a. GEUS, Aarhus Universitet og SkyTEM Surveys ApS. Undersøgelsen er en vigtig brik i kortlægningen af undergrundens hydrologiske egenskaber med særlig henblik på omsætning af nitrat. Målingerne foretages fra en helikopter, som flyver i ca. 60 meters højde. Måleudstyret hænger under helikopteren i 30 til 35 meters højde. Området overflyves en gang langs linjer med 50-100 meters mellemrum. Man bestræber sig på at undgå at flyve over bygninger, husdyrhold og mennesker. Den kortvarige støj der opstår, når helikopteren er i nærheden, kan forskrække husdyr - særligt heste. Kender du derfor til områder, hvor overflyvning kan være til gene, bedes du kontakte Esben Dalgaard på telefon +45 40419842 eller sende en mail til gfs@geo.au.dk. Undersøgelserne og selve forskningsprojektet er nærmere beskrevet på www.nitrat.dk