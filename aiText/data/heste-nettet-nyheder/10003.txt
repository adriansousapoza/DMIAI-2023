Nordisk Mesterskab i kørsel med hest og vogn nærmer sig
2013-06-11T20:59:03
Nordisk Mesterskab i kørsel med hest og vogn på Holtegaard ved Hjallerup den 10. - 14. juli nærmer sig med stormskridt. På nuværende tidspunkt er der tilmeldt 70 ekvipager i de internationale klasser (CAI), hvor Nordisk Mesterskab afholdes i klasserne 1 og 2 spand hest og pony. Herudover har et tysk og et dansk 4-spand meldt deres ankomst. Nogle af verdens bedste kuske er nordiske, og der vil derfor blive rig mulighed for at se kørsel i verdensklasse.  Stævnet byder også på nationale klasser, heriblandt en juniorklasse (efter ICKD reglement) for unge kuske på 7-18 år. Der er 20 kuske til start i de nationale klasser og flere på venteliste. Den foreløbige tidsplan lyder: Onsdag 10/7: Dyrlægekontrol af heste, Concours de Traditon (opvisningsklasse for traditionelle forspand) og åbningsceremoni. Torsdag 11/7 og fredag 12/7: Dressur Lørdag 13/7: Maraton på de smukke baner omkring Holtegaard. Om aftenen giver den Nordjyske Oldenborgkvadrille opvisning. Søndag 14/7: Forhindringskørsel og medaljeoverrækkelse Vendsyssel Køreforening har til mesterskabet nyanlagt 3 stk. 40x100 dressurbaner, udbygget flere af de eksisterende faste maratonforhindringer, bygget to helt nye faste forhindringer og er i gang med at lave endnu 2 midlertidige forhindringer, således at der til maraton køres i 8 flotte, spektakulære og meget forskellige forhindringer. Foreningen glæder sig meget til at byde de mange kuske, heste, hjælpere og ikke mindst publikum velkommen til Vendsyssels største hestestævne i 2013. Læs mere om stævnet på: www.vendsysselkoreforening.dk