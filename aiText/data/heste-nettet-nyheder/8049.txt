Henriette Bedsted var suveræn
2011-09-11T22:06:48
Det var tilsyneladende svært for Henriette Bedsted at bestemme sig for hvilken af sine to heste hun ville vinde på ved dette års DM for junior-/ungryttere i military, men vinde, det ville hun. Henriette Bedsted lagde sig tungt på de to første pladser ved DM i military for junior-/ungryttere i Gudenådalens Rideklub. Efter dressuren lå Henriette nr. 1 med hesten Be My Bally og nr. 2 med Balzerlunds Little Secret. Springningen, der blev afviklet samme dag, byttede dog om på denne rækkefølge, da Be My Bally fik en nedrivning og dermed fire fejl. Henriette holdt dog sine placeringer, men lå nu nr. 1 med Little Secret. I dag red rytterne terrænspringning, og sørme om hestene ikke byttede placering igen. Henriette holdt altså på de to første placeringer hele vejen igennem stævnet, og Be My Bally endte med at bliver vinderhesten, mens Little Secret måtte nøjes med andenpladsen. Herefter fulgte Louise Poulsen med Falypso Bell, Nanna Mortensen med Romolus og Kira Ragnarsdottir med The Cooler King.