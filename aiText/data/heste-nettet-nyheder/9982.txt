Alexandra Sørensen DRF-mester i dressur for juniorer
2013-05-27T20:31:08
Efter at have præsteret dagens bedste kür-program kunne Alexandra Sørensen og Camiro Mandø endelig modtage guldet i DRF-mesterskabet i dressur for juniorer, som ekvipagen havde ligget i front for siden 1. afdeling. DRF-sølvet gik til Amanda Overgaard, mens Sille Engermann fik bronze. Mesterskabet blev afviklet hos Ringsted Sportsrideklub, hvor DRF-mesterskabet for ungryttere også afgøres senere søndag.    Super præstation af Alexandra og Camiro Mandø  Alexandra Sørensen (SBR) og Camiro Mandø leverede søndagens bedste kür til 74,625 %, og med et samlet resultat efter alle tre mesterskabsklasser på 218,06 point kunne ekvipagen lade sig hylde som DRF-mester i juniordressur 2013. Sølvet gik til Amanda Overgaard (MMR) og Horsebo Smarties efter en kür til 73,275 % og et samlet resultat på 213,954 point. Sille Engermann (DAR) og Fernet D viste også en flot kür til 72,675 %, og med et samlet resultat på 213, 721 point blev det til bronze. Det var de 15 bedste ekvipager efter 1. og 2. afdeling af DRF-mesterskabet, der var til start i søndagens kür.   Amanda Overgaard vandt 2. afdeling 24 ekvipager var til start i 2. afdeling af DRF-mesterskabet lørdag formiddag. Her leverede Amanda Overgaard (MMR) og Horsebo Smarties det bedste ICJ-program, der blev belønnet med 71,535 %. 2. pladsen gik til Maria Fauerholm Christensen (VRK) og Samarant med 71,447 %, mens Sille Engermann (DAR) og Fernet D blev nr. 3 med 71,316 %.   Alexandra Sørensen vandt 1. afdeling fredag  Med et flot TCJ-program til 72,207 % lagde Alexandra Sørensen (SBR) og Camiro Mandø sig allerede fredag i spidsen for DRF-mesterskabet i dressur for juniorer. 2. pladsen i 1. afdeling af mesterskabet gik til Emilie Holm Toft (KOR) og Ramia Lox med et resultat på 70,045 %, mens Maja Andreasen (VAL) på Skjoldsgaard Monte-VO blev nr. 3 med 69,955 %. 38 ekvipager var til start.   Resultater - DRF Live    Kilde: DRF  Alexandra Sørensen (SBR) og Camiro Mandø (Arkivfoto: JP-Photo)     