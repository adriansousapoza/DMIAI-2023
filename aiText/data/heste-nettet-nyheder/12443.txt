Vinderen af DRFs 100-års logo fundet
2016-10-15T12:53:41
Stort tillykke til Janne Hartmann, som har vundet 100-års logokonkurrencen. DRF har fået rigtig, rigtig mange flotte logoforslag ind, hele 59 styks, så det var en svær opgave for juryen, da der skulle findes en vinder. Det bliver Janne Hartmanns logo, der kommer til at sætte rammen for Dansk Ride Forbunds 100 år i 2017, og hun kan nu glæde sig til marts, idet den flotte præmie i konkurrencen er et VIP-bord ved hingstekåringen i Herning den 11. -12. marts 2017. Svær opgave Dansk Ride Forbund fylder 100 år i 2017, og Peter Larsen, Grafiker hos Formegon, Helle S. Madsen, Bestyrelsesmedlem i DRF, og Rikke Højgaard, Kommunikationschef i DRF, udgjorde juryen, der havde fået til opgave at udvælge det logo, der skal repræsentere forbundet i jubilæumsåret. "Vi er dybt imponerede over så mange kreative tanker og ideer, der har været i spil, og vi har set rigtig mange forslag, som virkelig har ramt ånden i Dansk Ride Forbund. Derfor har det heller ikke været en nem opgave, at kåre en vinder. Men det, som vi har lagt vægt på i valget af Janne Hartmanns logo, er, at logoet formår at skabe en harmonisk kobling mellem vores identitet og jubilæet, samtidig med at det er et dynamisk logo, der er let at bruge i flere forskellige formater og arbejde med på alle vores platforme. Vi er overbeviste om, at vinderlogoet kommer til at skabe en flot ramme for hele jubilæumsåret", fortæller Helle S. Madsen fra bestyrelsen. Keep it simple Janne Hartmann bor på en gård i Brenderup på Fyn, og hendes egen beskrivelse af logoet lyder blandt andet: "Mit forslag til Dansk Ride Forbunds 100-års jubilæumslogo er tænkt som værende let genkendeligt, så rideforbundet ikke skal ud og promovere sig på ny. Samtidig afspejler det tydeligt, at forbundet markerer sit 100-års jubilæum - både rent grafisk og i tal. Med andre ord går mit forslag under mottoet: Keep it simple". Fynboen har en baggrund som grafiker og art director fra reklamebranchen, men arbejder i dag som fuldtidskunstner. Heste fylder rigtig meget i Jannes liv, og hele familien er passioneret omkring både avl og ridning. Janne vinder et VIP-bord lørdag og søndag med fem pladser ved hingstekåringen i Herning 2017.    DRFs 100-års logo. Kilde: rideforbund.dk  