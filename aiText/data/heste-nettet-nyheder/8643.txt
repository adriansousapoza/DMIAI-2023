De unge sejrede
2012-03-08T20:18:39
Ved Dansk Varmblods hingstekåring har vi i eftermiddag haft den første konkurrenceklasse i hal B, hvor det blev en dyst mellem de unge talenter vs. de erfarne professionelle i MA1.  Det blev young rider-rytteren Nicoline Graff der med den 8-årige Sandagergårds Lorentino e. Lorentin I/Arizona Alfarvad løb af med sejren med 68,611 %. Nicoline Graff red et flot og stabilt program med mange højdepunkter.   Andenpladsen gik med 66,481 % til endnu en young rider, den 21-årige Anne Sofie Aaen fra Svendborg med sølvmedaljehoppen Rådbjerg´s Pari Piet e. Sandro Hit/Come Back II. Klassen er ekvipagens debut i MA1, og bedre debut kunne ekvipagen næppe have ønsket sig. Rådbjergs Pari Piet var sidste år med i DRF championats finale for 6 års heste, hvor hesten blev nr. 3.  Michael Søgaard red den smukke sorte DV-avlshingst Hoftanz e. His Highness/Rotspon ind på en tredjeplads med 65,926 %. Michael red et flot stabilt program, med en upåvirket Hoftanz. En fejlridning og fejl i galopchangementsserien kostede desværre ekvipagen værdifulde point.  De øvrige avlshingste var i dag noget spændte og hverken De Noir, Blue Hors Hotline eller Bøgegårdens Laurino formåede at præstere det forventede. Især De Noir bragte stor uenighed frem blandt dommerne, hvor dommer C, Kurt Christensen, gav ekvipagen 61,944 % mens dommer M, Susanne Baarup Christensen kvitterede med 70 %.   Resultatlisten