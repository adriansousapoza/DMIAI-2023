Fuks fløjhingst i Holsten
2011-11-06T00:34:59
Fortjent fløjplads gav det i eftermiddags til den utroligt velspringende og fukse Cosido-søn Cositino i det ellers meget farvekonservative holstenerforbund.   Cositino (e. Cosido/Libertino I/Tin Rocco) sejrede dog med sikkerhed ikke på grund af sin farve, men som følge af hans enorme springkvaliteter og tiltalende eksteriør. På den efterfølgende auktion solgtes hingsten for 180.000 Euro eller omregnet 1,350 mio. danske kroner.   Se video af Cositino i dette link   Gennem hele holstenerens historie har farven fuks været uønsket og upopulær i forbundet lige syd for den danske grænse. Med fremmedblodets indtog i 50'erne og årtierne frem, er fuks-genet dog blevet en del af den holstenske race. Ikke desto mindre, har der altid eksisteret en modvilje mod den i dag ellers meget gængse farve i holstenerforbundet og blandt holsteneravlerne. Så vidt undertegnede er oplyst, har der frem til lørdagens kåring, ikke før været en fuks hingst på fløjen i holstenerforbundet. Cositinos fløjplads markerer således forbundets, og i særdeleshed avlernes endelige accept af farven. Dette var sågar året hvor intet mindre end 3 fukse hingste modtog prædikatet 'kåret' og to blev præmieret.   Cositino var den eneste repræsentant fra hingsten Cosidos (e. Cosimo/Calido I/Athlet Z) første årgang og han var så overbevisende at det gav en fløjplads i første hug.   Reservefløjen blev den enormt velspringende Cascadello (e. Casall/Clearway/I Love You A.N.) der overgik fløjhingsten betydeligt under auktionen ved at opnå rekordprisen 600.000 Euro eller omregnet 4,5 mio. danske kroner.   Calido-Blue (e. Calido I/Quidam's Rubin/Carthago) blev kåringens 2. reservefløj og solgtes på auktionen for 85.000 Euro.   Læs mere om hingstenes løsspringning i dette link