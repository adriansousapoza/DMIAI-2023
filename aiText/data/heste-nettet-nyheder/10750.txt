Der kan være store skattemæssige konsekvenser ved at drive stutteri
2014-06-03T10:45:01
SKAT har for tiden særlig fokus på deltidslandbrug herunder hestestutterier mv. Det er afgørende, om SKAT anser et stutteri (eller anden virksomhed) for at være drevet erhvervsmæssigt. Hvis SKAT ikke synes det er foregået erhvervsmæssigt 'nok', kan SKAT anse det for såkaldt hobbyvirksomhed. Hvis man bliver bedømt som hobbyvirksomhed, kan man ikke få fradrag for underskud i virksomheden.   Selvom man som stutteriejer selv anser sin virksomhed for at være erhvervsmæssigt drevet, f.eks. fordi man aflægger momsregnskab, laver årsregnskab m.v., kan SKAT altså godt alligevel være af den modsatte opfattelse - og have den holdning, at man driver hobbyvirksomhed(!). De skattemæssige konsekvenser af at drive et stutteri, som SKAT ikke anser for at være erhvervsmæssigt drevet (dvs. hobbyvirksomhed) er således, at man nægtes at fratrække sit nettounderskud i virksomheden.   Et eksempel: Som stutteriejer kan man have nogle år, hvor man ikke sælger nogle heste. Dette måske fordi man skønner, at man ved at vente et par år vil kunne opnå en bedre pris, enten på grund af markedet generelt eller fordi hesten(e) vil kunne opnå en forholdsmæssig bedre pris ved mere uddannelse og træning (og ved evt. resultater fra kåring eller championater).   I de år er der måske ingen eller meget ringe indtjening i stutteriet. Til gengæld har man en masse udgifter forbundet med driften af virksomheden, hvorfor man får et underskud i de pågældende år.   Hvis SKAT har dømt stutteriet som hobbyvirksomhed, må man altså selv bære dette underskud. Det kan altså ikke modregnes i anden lønindkomst. Når man i efterfølgende indkomstår derefter sælger sine heste, får man en indtjening, som man heller ikke kan fremføre tidligere års underskud til fradrag i. Man skal altså stadig betale skat af overskuddet ved hestesalget.   Hvis SKAT derimod anser stutteriet for at være erhvervsmæssigt drevet, vil man enten kunne modregne sit underskud i virksomheden i sin lønindkomst fra andet job eller vælge at "gemme" således, at man modregner underskuddet i de følgende indkomstårs indtægter.   Hobbyvirksomhed eller ej - så bliver man altså i alle tilfælde beskatttet af sit overskud. Uanset om man ikke kan fratrække sit underskud eller ej.   Der er derfor store skattemæssige konsekvenser ved, om man anses for at drive erhvervsmæssig virksomhed eller hobbyvirksomhed.   Når det skal afgøres hvorvidt, man driver en hobbyvirksomhed eller en erhvervsvirksomhed lægger SKAT primært vægt på følgende to kriterier:  1. Faktiske driftsresultater: Dvs. om virksomheden giver overskud, eller om der er mulighed for, at den vil gøre det inden for et overskueligt tidsforløb (som minimum udsigt til 0-resultat).  2. Virksomhedens professionelle tilsnit: Dvs. om virksomheden må anses for at blive drevet teknisk og driftsmæssigt forsvarligt for den pågældende branche. Dette ligger der selvfølgelig en høj grad af skøn i.  Endvidere lægger SKAT blandt andet vægt på ting som; om virksomheden er af underordnet karakter, om underskuddet er af forbigående karakter, om der forinden virksomhedens opstart er foretaget undersøgelse af lønsomheden ved den pågældende virksomhed, om ejeren har de faglige forudsætninger for at drive virksomheden, om der kan påvises andre formål end erhvervsmæssige, og om ejeren er afskåret fra at kunne anvende virksomhedens aktiver til privatbrug.   Læs mere om emnet her   Forsidefoto: JP-Photo.dk  