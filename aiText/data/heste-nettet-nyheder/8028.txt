Madame Esprit tog revanche
2011-09-05T10:00:02
Dansk Oaks blev til en helt fantastisk opløbskamp mellem Madame Esprit og derbyvinderen Tigress Eleven, hvor Madame Esprit faktisk var slået, men kom tilbage.  Klampenborg Galopbane lagde søndag eftermiddag græs til en af de mest medrivende opløbskampe længe i Comenxa Dansk Oaks, som i den grad fik tag i publikum. Længe lå Tigress Eleven/ Nicolaj Stott og Madame Esprit med Manuel Santos i sadlen og kæmpede gennem opløbet, efter at Tigress Elven var kommet op til Madame Esprit, der ellers havde ført hele vejen.  Derbyvinderen gik da også forbi Madame Esprit, og alle troede, at løbet var afgjort, men Madame Esprit kæmpede sig tilbage og skar stregen først med en triumferende Manuel Santos stående op i bøjlerne.  »Jeg havde lovet Helle (Christensen, red.) revanche for det dårlige løb i Dansk Derby, hvor hun sprang på startboksen og fik en dårlig start. Og hvis ikke hun havde vundet, ville jeg have nedlagt protest, for Tigress Eleven hang på min hest og pressede hende ind i banen på de sidste meter, og alligevel bliver hun ved med at kæmpe,« fortalte en smilende Manuel Santos efter sejren i det 2.400 meter lange løb med 150.000 kroner til vinderen. Drømmen i opfyldelse For både træner Helle Christensen og medejer Hjalte Kjems var det en drøm, som blev opfyldt.  »Manuel sagde til os sidste år, at vi ville vinde Dansk Oaks med Madame Esprit, og den drøm fik vi så opfyldt. Lige nu har jeg det simpelthen så fantastisk,« sagde Hjalte Kjems, der ejer Madame Esprit sammen med opdrætterne, Pia og Uffe Juul fra Stutteri Boltegården. Virus var årsagen Selv om træner Hanne Bechmann måtte se sin derbyvinder besejret, var hun ikke alt for utilfreds:  »Hun har ikke kunnet nå at komme sig over virusangrebet og mangler lige det sidste, men hun kæmper hele vejen,« sagde Hanne Bechmann, der bor dør om dør med opdrætterne af Madame Esprit i Karlebo i Nordsjælland.  Jockey Nicolaj Stott supplerede med at fortælle, at Tigress Eleven gik et godt løb, hvor hun var på biddet hele vejen.