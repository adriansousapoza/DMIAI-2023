Hestedyrlæge afsløret i flere lovbrud
2011-07-03T16:52:59
Fødevarestyrelsens Veterinærrejsehold, har for nylig afsløret en hestedyrlæge i at overtræde medicinlovgivningen. I følge Fødevarestyrelsen, har dyrlægen undladt at følge reglerne for ordinering og fakturering af lægemidler og har derudover tilsyneladende ladet sin klinikassistent udføre dyrlægeforbeholdte tjenesteydelser. En målrettet aktion Det var som udgangspunkt oplysninger om at omtalte dyrlæges assistent udførte specifikt dyrlægearbejde, herunder at bedøve heste med dyrlægeforbeholdte lægemidler, der fangede Fødevarestyrelsens interesse. Oplysningerne ledte til at Veterinærrejseholdet foretog en målrettet aktion, der omfattede både dyrlægen, hans ansatte og en rideskole. Og det var ikke alene den ansattes eventuelle dyrlægegerning der ikke fulgte regelsættet. Hos dyrlægen fandtes bl.a. udenlandsk medicin, manglende anvisninger om medicinens brug og mangelfuld fakturering hos dyrlægen. Hos klinikassistenten blev der fundet ulovlig medicin. På rideskolen fandt Fødevarestyrelsens Veterinærrejsehold også ulovlig medicin uden etiket og uden anvisning. Der er dog mere at undersøge, da Veterinærrejseholdet medtog en del regnskabsmateriale der nu bliver gennemgået, ligesom klinikassistentens arbejde skal undersøges nærmere. Aktionen medfører administrative bøder og politianmeldelse. Kilde: Fødevarestyrelsen