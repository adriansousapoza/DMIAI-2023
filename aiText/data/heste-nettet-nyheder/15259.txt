Klar til festlige hestedage i Herning
2022-03-08T01:10:34
Der er sadlet op til store oplevelser for hesteinteresserede i alle aldre, når Dansk Varmblods Hingstekåring og Hest & Rytter-messen vender tilbage til Jyske Bank Boxen og MCH Messecenter Herning 9.-13. marts. Traditionen tro byder programmet på fascinerende gallashows, kåringer, messe og dressur og springning i verdensklasse.   Smidige og smukke heste, dygtige ryttere og imponerende shows. Dertil en lang række aktiviteter og alt i udstyr til både hest og rytter. Det er, hvad der er i vente, når MCH omdannes til ét stort mekka for ridesport- og hesteinteresserede i dagene 9.-13. marts. Det er 42. gang, at Dansk Varmblods Hingstekåring gennemføres i MCH, efter den traditionsrige hesteweekend i Herning blev coronaaflyst i 2021. Med reference hertil gennemføres Dansk Varmblods Hingstekåring i år under titlen 'The Show Must Go On', og arrangøren glæder sig over, at det atter er muligt at invitere til hestefest i Herning: - Efter to år med corona glæder vi os helt vildt til at komme i gang igen. Ambitionerne er kæmpestore, og vi savner at levere ekstraordinære oplevelser og samle folk om store oplevelser. Vi skal skabe historie sammen - ikke alene, siger direktør i Dansk Varmblod Casper Cassøe og fortsætter: - Vi går altid ind til opgaven med et fast mål: Vi skal være endnu bedre end sidste gang, og det tør jeg godt love, det bliver. Blandt højdepunkterne er femstjernet dressur og det store gallashow, og en ting er sikkert: Der er noget for enhver smag - også selvom man ikke normalt ser på heste, afslutter Casper Cassøe, der forventer op mod 60.000 gæster i løbet af weekenden. Arrangøren beretter desuden, at indgangspartierne til henholdsvis Jyske Bank Boxen og MCH Messecenter Herning vil lyse op i de ukrainske farver under Dansk Varmblods Hingstekåring og Hest & Rytter.   Topryttere og traditionsrig kåring Gangarter, øvelser, smidighed, helhedsindtryk og meget mere sættes under lup, når der blændes op for femstjernet dressur (DWB Five Star Dressage ECCO Grand Prix) i Jyske Bank Boxen, hvor de bedste danske ekvipager stiller til start. Det gælder publikumsfavoritten Cathrine Laudrup-Dufour, der sætter sig i sadlen på OL- og EM-hesten Bohemian, ligesom Carina Cassøe Krüth, Nanna Skodborg Merrald og Daniel Bachmann Andersen er på startlisten. Også springkonkurrencerne er med både gyldent OL-islæt og en dansk mester. Verdens nummer 1 og OL-guldvinder Peder Fredricson fra Sverige stiller nemlig til start, ligesom den danske mester i springning, Lars Nørgaard Pedersen, er blandt de konkurrerende i Herning. Og der er tale om konkurrencer med en samlet præmiesum på 1,8 millioner kroner. Traditionen tro byder weekenden også på den prestigefulde kåring af avlshingste, når fremtidens hingste fremvises. Dertil kommer ungehestechampionat i dressur og springning, freestyle-dressur, landsfinale for Danmarks bedste femårs dressur- og springheste og altså et brag af et gallashow både fredag og lørdag aften.   Alt i udstyr til hest og rytter Sideløbende med de spændende konkurrencer og spektakulære shows i Jyske Bank Boxen gennemføres Nordeuropas største hestemesse 10.-13. marts i MCH Messecenter Herning med oplevelser, foredrag og tilbud. Hest & Rytter-messen byder på flere end 260 udstillere, der vil fremvise det nyeste og bedste udstyr til både hest og rytter og alt andet, der relaterer sig til hestehold. Her kan besøgende gå på opdagelse blandt alt fra foder, sadler og strigler til trailere og alskens udstyr til rytteren.