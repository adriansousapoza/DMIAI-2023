Uddannelsestema: Sadelmager - Stine   Portræt
2011-02-22T10:00:01
Stine er traditionelt gået gennem gymnasium, hvor hun sideløbende arbejde med galopheste med henblik på en trænerkarriere, ligesom hun har hjulpet til hos en dyrlæge i flere år. Arbejdet hos hendes mester, Desmond Scarlett, færdiggjorde hun efter gymnasiet, og så skulle der prøves noget nyt. Hun trængte til at prøve sig selv af og udfordre sig selv, og valgte derfor et år i forsvaret som værnepligtig ved Gardehusarregimentets Hesteskadron. Nu er hun i gang med at uddanne sig til sadelmager gennem forsvaret og svarer her på, hvad der ledte hende dertil. Hvad fik dig til at vælge uddannelsen? Mens jeg var der fungerede jeg den sidste tid som sygestaldvagt, som jeg også modtog Hestens Værns Ur for, og jeg fik et indblik i sadlens indvirkning på hesten og vigtigheden af at den er korrekt tilpasset. Da jeg var færdig i HESK, genoptog jeg trænergerningen med galophestene, desværre et arbejde der kræver sit at få til at hænge sammen økonomisk og tidsmæssigt. Jeg kiggede derfor om efter en uddannelse, hvor jeg kunne bruge min erfaring indenfor hestene, hvor jeg både kunne arbejde ude og inde, hvor jeg kunne videreformidle viden og hjælp, og hvor jeg kunne være selvstændig. Da uddannelsen er nedlagt i Danmark for flere år tilbage, tog det noget tid at få oprettet uddannelsen i det danske forsvar, da det er lidt omvendt af normalen, idet man normalt kombinerer dansk skole med udenlandsk praktik, og min uddannelse kræver udenlandsk skole og dansk praktik, samt at det er en relativ dyr uddannelse. Jeg tager nu min uddannelse med mesterlære ved sadelmageren ved HESK, og al skole i Salisbury i England, hvor hvert ophold kræver en aflevering - f.eks trense, kandar, sadel etc.  Det tager fire år i alt, og der er mange kurser til efteruddannelse. Jeg har gennem min uddannelse lavet trenser, kandar, gjorde, showtrenser, grimer, sadler samt bl.a dressursadel og springsadel. Hvordan er dit forhold til uddannelsen? Jeg er rigtig glad for uddannelsen, den opfylder mine forventninger til et inspirerende miljø og skolen i England har levet helt op til forestillingerne. At være der med andre der brænder for de gode løsninger, den høje kvalitet og den kreative inspiration er uvurderlig. Hvad betyder arbejdet for dig? Det er en fantastisk følelse at skabe noget - her menes trenser, grimer, kandar, og ikke mindst sadler - fra bunden. At se et stykke læder eller skind tage form. Glæden er også stor ved at hjælpe folk med et problem med sadlen, at se at det gør en forskel. At de kan bruge det, man laver til dem. At lære HVORFOR man gør HVAD. Hvad er dine forventninger til dig selv? Mine forventninger til mig selv var og er skarpe. Jeg forventer præcision, klarhed, skarphed og analyse af mig selv. Hver gang. Jeg kan ikke lide at gå på kompromis Jeg ønsker mig dog en del efteruddannelse i forbindelse med anatomi, damesaddel, sadeldesign og udvidede kurser i sadeltilpasning bl.a. pliance system ved brug af luft, uld, skum etc. Hvad var dine forventninger til uddannelsen? Jeg havde selvfølgelig en del forventninger til uddannelsen og jobmulighederne bagefter. Nogle er blevet indfriet og nogle ikke. Blandt andet har hesteejeres skepsis omkring korrekt sadeltilpasnings indvirkning, overrasket mig. Der er stadig mange hestefolk der mener, at en sadel bare er en sadel, folk som ikke anser regelmæssige sadeltjek for nødvendige, at en sadel kan ligge på alle heste og folk der ikke skelner mellem sadelsælger og sadelmager. Hvad er din drøm for fremtiden? Fremtidsudsigterne er selvstændigt firma, hvor jeg som sadelmager tilbyder reparationer, omstopninger, sadeltjek og rådgivning, og forhåbentlig også nogle ordrer på speciallavede ting, såsom grimer, trenser, kandar, etc. Vil du anbefale uddannelsen til andre? Jeg kan klart anbefale uddannelsen til andre som brænder for det. Blandingen af læderarbejde, hestens anatomi og brug. Men man skal være indstillet på at være selvstændig bagefter og at arbejde alene meget af tiden. Lærlingepladsen ved HESK bliver slået op hvert andet år og bliver altså slået op igen i år, da Stine er færdig til oktober.