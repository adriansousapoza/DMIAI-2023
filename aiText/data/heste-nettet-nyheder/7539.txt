Fokus på Nigeriasvindelsager i Kontant
2011-03-16T09:45:01
I går aftes havde DR's Kontant fokus på de efterhånden ganske velkendte Nigeriasvindelsager. På trods af at de fleste mennesker har hørt om dem, er der altså stadig sælgere, der ryger i fælden. I programmet viser de, hvordan sælgere snydes til at tro, at de handler sikkert, fordi de handler over PayPal og Western Union Money Transfer, men realiteten er, at det ikke er de to firmaer, der sender de bekræftende mails, og de har altså på intet tidspunkt været i besiddelse af de overførte penge. I Kontant handlede det om en sælger af to mobiltelefoner og en sælger af en bil. Men princippet og fremgangsmåden er den samme, som den vi har set i hesteverdenen. Her på heste-nettet kan der da også nævnes et par sager som f.eks. denne, hvor en bruger har haft en bil til salg på markedspladsen og bliver kontaktet af en køber, der vil overføre flere penge, end bilen er til salg for, hvorefter sælger skal tilbageføre det overskydende beløb. De fleste husker nok også den nylige sag om Laura og hendes salg af en sadel, der skulle koste hende dyrt. Også Laura skulle overføre penge via Western Union Money Transfer. Programomtalen og programmet kan ses her på DR's hjemmeside.