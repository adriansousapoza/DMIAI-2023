Ærgerligt afbud til Odense
2014-10-06T23:19:13
Når Reem Acra FEI World Cup om kort tid kommer til Odense, var det oprindeligt med Anna Kasprzak og Donnperignon på startlisten, men sådan bliver det ikke i år.   Anna Kasprzak har været nødt til at melde afbud til Reem Acra FEI World Cup i Odense. Under en gåtur rundt om stalden i morges blev Donnperignon forskrækket og snublede, hvilket resulterede i skader på hans forknæ. "I samråd med dyrlægen har vi besluttet at melde afbud til Odense, hvilket selvfølgelig er super ærgerligt, men min største interesse er, at Pepe heler så godt som muligt," siger Anna Kasprzak. Hudafskrabningerne på knæene skal ifølge dyrlægen have mindst en uges ro. "Dyrlægen har forklaret, at jo mere bevægelse - jo længere tid vil det være om at hele, og jeg vil ikke presse Pepe til at kunne deltage i Odense. Hvis vi skal deltage, så skal vi have ordentlig tid til at forberede os, og det er ikke muligt nu," siger Anna Kasprzak. Dertil kommer, at den smertestillende medicin, Pepe får, ikke gør det muligt at bestå dopingkontrol. "Jeg havde glædet mig til at deltage i Odense, men sådan bliver det ikke i år. Nu handler det om at give Pepe ro. Heldigvis er det skader, der nok skal hele igen," slutter Anna Kasprzak og sender i stedet sine ønsker om al held og lykke til de øvrige danske ryttere, der deltager i Odense.   Kilde: http://www.kasprzakdressage.com  Anna Kasprzak (JP-Photo)  