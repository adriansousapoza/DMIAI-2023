Ny forsøg på military på Fyn
2012-08-30T18:02:13
Efter flere års pause fra militarystævnerne, vil Fjeldsted Rideklub nu forsøge at genoptage sporten på Fyn. Klubben afvikler derfor et mindre terrænstævne d. 30 september, der gerne skulle være startskuddet til mange kommende militarystævner på Fyn. Allerede på søndag er der mulighed for at få en forsmag på stævnet, når klubben afholder terræntræning på banen.   Fjelsted Rideklub er den eneste rideklub på Fyn, som er indehaver af en fast militarybane. Klubben har i mange år afholdt vellykkede militarystævner, men efter en økonomisk krise i klubben og skiftende bestyrelse, blev militarystævner sat på pause. Nu er klubben kommet på benene igen, og bestyrtelsen har givet klubbens eneste aktive militaryrytter, Cecilie Rasmussen, frie tøjler til at få stable et terrænstævne på benene med bestyrelsens hjælp, og samtidig uddanne nyt personale så Fjelsted Rideklub igen kan afholde militarystævner.   Fjelsted Rideklub lægger blidt ud med et terrænstævne d. 30. sep., hvor dressuren og ridebanespringningen er skåret væk. Hvis dette stævne bliver vellykket med mange deltagende ekvipager, vil der blive arrangeret flere militarystævner de kommende år på Fyn.   Til terrænstævnet d. 30. sep. er der to hesteklasser og en enkelt ponyklasse, nemlig CNCP80, CNC80 og CNC90. "Vi har gjort 80'er-klasserne lettere end normalt, så alle kan være med og man kan komme ud og prøve kræfter af i terrænet", fortæller Cecilie Rasmussen, som er terrænansvarlig og underviser i spring og military i Fjelsted Rideklub. "Vi opfordrer ponyrytterne til at komme og deltage, da vi desværre ikke ser så mange startende ekvipager i ponyklasserne, og vores ponyklasse er perfekt til debutanter som vil prøve kræfter med military og terrænridning", fortsætter Cecilie.   Selvom man ikke er militaryrytter, eller i det hele taget har noget med heste at gøre, byder klubben stadig velkommen og opfordrer alle til at møde op som publikum. Military er en af de ridediscipliner der trækker mest publikum og især terrændelen kan være spændende at følge. Terrænstævnet d. 30. september er derfor også en oplagt mulighed for en hyggelig familieudflugt.   Sidste tilmelding til stævnet er d. 19. sep. 2012. Se propositioner her. Som optakt til stævnet afholdes der terræntræning søndag d. 2. september, så rytterne kan afprøve terrænet. Tilmelding kan sendes til Cecilie Rasmussen, som også står for undervisningen, på tlf. 60632297 - prisen er 150 kr for en time.    Hjemmebanefavorit Cecilie Rasmussen og Oldenborgen Hovgårds Mille i terrænnet i Fjelsted