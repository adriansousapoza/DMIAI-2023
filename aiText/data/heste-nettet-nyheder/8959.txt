Ny dansk sejr i Sweden Cup 
2012-05-28T09:17:13
For andet år i træk vandt en dansk travhest det store svenske travløb Sweden Cup. Neo Holmsminde fra træner Steen Juuls stald overbeviste stort og hentede 600.000 svenske kroner til sine fire danske ejere. Stemningen i vindercirklen var høj, da danske Neo Holmsminde lørdag eftermiddag på den svenske hovedstadstravbane Solvalla viste sig klart bedst i finalen af det såkaldte lille 'Elitlopp', Sweden Cup. Hesten havde gået fantastisk i sit kvalifikationsløb og var kun kort slået til andenpladsen, men tog nu revanche i finalen. Her havde den danske hest det held, at en af konkurrenterne galoperede kort efter start, og så valgte Neo Holmsmindes svenske kusk, Thomas Uhrberg, snusfornuftigt at sætte sin nærmeste konkurrent under pres. Han kunne ud af første sving overtage den eftertragtede spidsposition. Siden kom ingen af modstanderne i nærheden af den danske hest. »Det her har vi ventet på i næsten 26 år,« sagde René Sørensen, der har Neo Holmsminde i ejerskab sammen med sine mangeårige kammerater Bjarne Frederiksen, Kim Kabling og René Clausen i deres Stald Nordisk Vabene AB."Fars fortjeneste" Den danske kvartet har ejet Neo Holmsminde, helt fra karrieren begyndte som toårs, og med sin indsats fra sit kvalifikationsløb og sejren i finalen fik den danske hest sammenlagt 650.000 svenske kroner for bedriften. Den har nu tjent lidt over 3,2 millioner kroner. »Neo Holmsminde er en fantastisk hest, som klart er min fars fortjeneste,« sagde Camilla Juul, datter til træner Steen Juul efter sejren. Og vinderkusken, Thomas Uhrberg, var også fuld af lovord over den danske hest, som han efterhånden har kørt adskillige gange. »Han er en af de klogeste travheste, som jeg nogensinde har kørt. Han har været blandt de bedste i sin årgang siden treårssæsonen. I år er han ved at nærme sig den ypperste elite,« forklarede Thomas Uhrberg sejren. I morgen på Solvalla afvikles så storebror til Sweden Cup, Elitloppet, hvor træner Steen Juul, som for tiden er sygemeldt som travkusk, har Classic Grand Cru til start. Her er der tre millioner svenske kroner i førstepræmie. Det kan blive en stor weekend Team Juul.Af Hestesportens Medier  Camilla Juul, Neo Holmsminde og Thomas Uhrberg på vej på æresrunde. Foto: KM FOTO.  Stald Nordisk Vabene AB sat sammen med den svenske travkusk Thomas Uhrberg. Foto: KM FOTO