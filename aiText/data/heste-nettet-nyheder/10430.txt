Junior-/ungrytter-landstræneren i dressur ser tilbage på 2013
2013-12-24T12:36:13
Det er med respekt og ydmyghed, at jeg overtog jobbet som landstræner efter Jon D. Pedersen i 2013. Vi har i Danmark en stor bredde i ungdomsdressuren, og i den forbindelse har vi ECCO Cuppen til at uddanne og videreudvikle vores ryttere til højeste niveau. Denne cup skal vi udvise respekt og være taknemmelige for. Derudover er der kommet et nyt tiltag, nemlig DYD, som giver nye ryttere mulighed for at konkurrere på et uddannende niveau. Der er stor søgning på DYD-stævner, som derfor også er en succes og en motivation for vores ryttere.   Ved DRF-mesterskabet, som foregik i maj i Ringsted, blev der blev vist ridning på særdeles højt niveau. Mesterskabet dannede overblik over A-truppen, som skulle repræsentere Danmark til Nordisk Mesterskab og Europamesterskaberne. NM blev afholdt i Sverige i juni måned, hvor der blev vist god ridning. Herefter tog 8 ryttere til EM i Frankrig. Under højt solskin forsvarede rytterne dobbelt guld for ungryttere individuelt og bronze til juniorerne for hold. Der er efterfølgende afholdt personlige evalueringssamtaler med de ryttere, som har repræsenteret Danmark ved mesterskaberne. Det er vigtigt med en åben dialog med de unge ryttere, da man her følger op på, om rytterenes hverdag er velfungerende. Her er det især skole, sport og det sociale liv, der skal fungere hos rytterne. Derved er der også mulighed for at rette til, således at alle bliver klar til den kommende sæson. Jeg ser frem til et spændende og udfordrende 2014, hvor der skal optimeres, videreudvikles, sættes nye mål og arbejdes med bredden og eliten.   God jul og godt nytår. Ulrik Gerstorf Sørensen   Kilde: DRF  Ulrik Sørensen (Arkivfoto: JP-Photo)