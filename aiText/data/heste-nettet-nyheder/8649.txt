Andreas i front i unghestechampionatet
2012-03-09T11:48:49
   Første heat af fremmedryttertesten er nu afviklet. Endnu engang er det Jan Brink, der fungerer som fremmedrytter - en opgave han klarer på fremragende vis. Brink giver de unge heste tid til at finde deres "comfort zone" og tester hestene under det pres de kan kapere i den spændte atmosfære - og efter hvad deres potentiale tillader. Mange af hestene var tydeligt påvirkede af at skulle gå i den støjende hal, hvilket flere gange gjorde bedømmelsen vanskelig.   Højest bedømte idag blev stortgående Møllegårdens Pas Partout e. Don Primero/Bøgelys Camaro redet af Andreas Helgstrand. Han blev tildelt 9,5 for både ridelighed og kapacitet og tager dermed den samlede føring efter første heat.     Jan Brink var også begejstret for Katholt's Bossco e. Blue Hors Don Schufro/Michellino redet af Maria Anita Andersen. Han viste stor ridelighed og en forebilledlig holdning, med en især dejlig galopkvalitet der nemt lod sig regulere. Han blev tildelt 9 i både ridelighed og kapacitet.   Endnu en Don Schufro søn faldt i Brinks smag, nemlig Schakiro Pilekær med Ferro til morfar redet af Marianne Helgstrand. Han viste super galop og skridt kvalitet, men var endnu lidt ustabil i trav. Han opnåede 8,5 i ridelighed og 9 i kapaciet.     Angelique H e. Damsey/Solos Landtinus redet af Sissel H. Kristiansen viste også en balanceret, rummelig og regulerbar galop af stor kvalitet, men savnede endnu lidt selvbæring og "kvikhed" i traven. Han blev af Brink tildelt 9 i ridelighed og 8,5 i kapacitet.   I morgen lørdag falder den endelige afgørelse af ungehestechampionatet med fremmedryttertesten af sidste halvdel i heat 2.      