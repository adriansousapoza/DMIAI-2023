Tinne Vilhelmsson-Silfvén med succes i Florida
2012-02-14T18:25:52
Det er anden gang den svenske rytter har valgt at tilbringe vintermånederne i solrige Florida med stævnedeltagelse i Palm Beach, fremfor den skandinaviske kulde.   Tinne Vilhelmsson-Silfvén er også blevet en populær rytter blandt publikum, med hendes imponerende resultater. Tinne og den 10-årige westfaler-vallak Divertimento e. Di Versace/Ferragamo startede ud fredag med 74,383 % og sejr i Grand Prix. Konkurrencen i klassen var dog til at overskue, idet flere at ekvipagerne havde meldt fra pga. regn og dårligt vejr den dag.   Søndag vandt Tinne og Divertimento igen, denne gang i Olympic Grand Prix Special med 74,356 %. Olympic Grand Prix Special er en speciel udgave af den originale Grand Prix Special, som er udviklet med henblik på OL til sommer i London.  Tinne har i øjeblikket tre Grand Prix-heste, Divertimento, Don Auriello og Favourit, som hun har med til Florida og konkurrerer med i de 3 måneders stævne i Palm Beach. Alle hestene er ejet af Antonia Johnson.   Indtil videre har Tinne startet Divertimento seks gange ved tre forskellige stævner, hvilket har resulteret i fire sejre, én andenplads og én tredjeplads.  Tinne red Favourit ved World Dressage Masters i Grand Prix og Grand Prix Kür, hvor hun i begge klasser blev placeret som nummer tre.  Don Auriello, som i øjeblikket er hendes førstehest til World Cup Finalen i ´s-Hertogenbosch i april og til OL i London i august, har hun endnu ikke startet i Palm Beach.    