Online stævnetilmelding åbnes for klubstævner 
2011-04-16T12:39:15
Det er nu muligt, at lave online stævnetilmelding til klubstævner, som tidligere kun har været mulig fra C-stævner og op. Et nyt stykke værktøj som gerne skulle gøre det endnu mere attraktivt for klubberne at afvikle stævner, da arbejdet med håndteringen af tilmeldingerne bliver meget nemmere med online stævnetilmelding. En stor hjælp til klubberne og rytterne Det, at det nu er muligt at benytte online stævnetilmelding ved klubstævner, betyder helt generelt mindre arbejde for stævnearrangørren. Klubberne slipper for besværet med at tage i mod tilmeldinger via mail, telefon eller almindelig post, og betalingen for tilmeldingen sker med det samme, således undgår klubberne også manglende betaling for starter. Ud over dette kan klubberne også trække startlisterne direkte fra systemet, og undgår dermed at skulle til at indføre alle starter ind i en database. For rideklubber som vælger at benytte online stævnetilmelding er det endvidere muligt at benytte DRF LIVE, og dermed få resultaterne fra stævnet vist live online. Online stævnetilmelding betyder for rytterne, at det er nemmere at melde til stævnet og betale, da man betaler direkte over nettet for sine starter. En længe ventet udvikling af systemet Det har længe ligget i støbeskeen, at online stævnetilmelding skulle blive muligt at benytte til klubstævner, og nu er systemet endelig klart. Det nye ved systemet er, at man nu kan registrere sig som rytter uden at man behøver have rytterlicens. Hestene kan ligeledes registreres i systemet uden, at de er opført som konkurrencehest, men det gælder kun heste, der er registreret hos Videncentret for Heste, og dermed har et pas. Det bliver den sidste udbygning af det gamle system, da det forventes at Dansk Ride Forbund skifter over til nyt IT-system hen over sommeren 2011. I det nye system prioriteres det højt, at man skal kunne betale med fleksible betalingsmuligheder. www.infosport.dk www.live.drf.dk