Schou mistede tophest
2011-12-05T23:42:04
Så lysende og hurtigt deres partnerskab startede for få måneder siden, lige så dystert og pludseligt kom det til en brat ende onsdag eftermiddag i den forgangne uge.   Andreas Schous nyerhvervede tophest, hoppen What's Next måtte aflives på operationsbordet på en klinik i Østrig.   Ved ankomsten til det firestjernede internationale stævne i østrigske Salzburg onsdag, blev What's Next ramt af koliksymptomer. Andreas' hestepasser fik hoppen tilset af en dyrlæge på stævnepladsen og de besluttede at transportere hende til en nærliggende klinik. På klinikken valgte man efter at have observeret hoppen, at operere hende. Desværre måtte man under operationen indse, at der ikke kunne gøres noget for at redde hoppen, der blev aflivet øjeblikkeligt.   Tabet er uden tvivl, sportsligt set stort for Andreas der tydeligvis gik godt i spænd med What's Next og efter blot kort tids samarbejde, bl.a. red sig til en 8. plads i den trestjernede Grand Prix ved det internationale stævne JBK Horseshows i Odense den forgangne måned.    What's Next og hestepasser Camilla Weinreich. Foto: Privat   What's Next fødtes i 1999 i belgien og var efter tophingsten Mr. Blue ud af hoppen Tyrella e. Remondo/Darco. Hun købtes til Danmark af familien Hallundbæk der stillede hoppen til rådighed for Andreas.