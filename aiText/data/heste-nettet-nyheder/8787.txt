Tredje DM-guld til René Kjær 
2012-04-06T19:11:53
  René Kjær vandt på en medrivende finaledag for tredje gang i sin karriere DM for Travtrænere. Men efter sidste DM-afdeling var han meget i tvivl, om han havde vundet. Han måtte derfor ringe til hustruen for at være helt sikker! René Kjær skal have ny hjelm, guldhjelm. Det blev facit efter, at den 39-årige kusk med et sølle point vandt DM for Travtrænere 2012 Langfredag på Skive Trav. I den sidste afdeling havde kusken og træneren fra Fyn mest øje for sin værste konkurrent Birger Jørgensen, den tidligere verdensmester for travkuske og tredobbelte Danmarksmester. »På sidste langside lurede jeg på Birger Jørgensen, for jeg vidste jo, at det var ham, jeg skulle holde bag mig. Derfor jeg lagde mig da også lidt i vejen, men da vi kørte over målstregen, vidste jeg ikke, om jeg havde vundet sammenlagt. Jeg kunne ikke se, hvor mine værste modstandere var placeret. Derfor måtte jeg ringe til min hustru Tina for at få at vide, om jeg havde vundet,« storsmilede René Kjær, inden han måtte den obligatoriske tur i søen på travbanens inderkreds.   Lønborg snydt igen Selv om det ikke blev til point for René Kjær i den sidste afdeling bag hesten Ophoto Brogård, så var de 42 point, han allerede havde samlet sammen, nok til at vinde DM. Lige bag ved kom de to trænere fra Jydsk Væddeløbsbane i Århus, Henrik Lønborg med 41 point og Birger Jørgensen med 39 point. »Det blev de små marginaler i dag, men det er jo kun fedt. Vi går jo og gasser hinanden på staldterrænet om, hvem der fører, og hvem der ligger bagefter. Men jeg kan godt se, at det efterfølgende er lidt surt for Henrik Lønborg med fjerde andenplads i DM, når nu han kører så godt«, kom det lettere trøstende fra DM-guldvinderen. Efter at karrierens tredje DM var i hus, kunne René Kjær blot sende en venlig tanke til Oliver Dirt, som i 13. DM-afdeling klarede en tredjeplads. Det blev lige nøjagtigt afgørende, at Oliver Dirt holdt sig i trav og fik givet René Kjær point. »Jeg har også haft min del af uheldet undervejs i årets DM og kunne have fået mere ud af det. Jeg ved ikke, hvorfor Oliver Dirt brød ud lige før målstregen. Der må have været noget ganske attraktiv at se på blandt publikum, men den holdt sig i trav og gav mig tredjepladsen«, konstaterede René Kjær. Hestesportens Medier    René Kjær jubler over sit tredje DM. Til venstre Henrik Lønborg og til højre Birger Jørgensen. Foto: Flemming Andersen.   Slutstilling i DM for Travtrænere 2012 1. René Kjær - 42 point 2. Henrik Lønborg - 41 point 3. Birger Jørgensen - 39 point 4. Kent Friborg - 36 point 5. Nicolaj Andersen - 31 point 6. Jeppe Juel - 31 point 7. Johnny Jørgensen - 31 point 8. Ken Ecce - 30 point 9. Morten Friis - 22 point 10. Knud Mønster - 21 point 11. Frank Mikkelsen - 14 point 12. Christian Lindhardt - 10 point