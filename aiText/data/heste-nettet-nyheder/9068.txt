Landets bedste kvadriller til Landsskuet 
2012-06-22T15:24:25
Når Dansk Ride Forbund i næste weekend kårer landets bedste kvadriller, er det ikke kun publikum til landsfinalerne på Vilhelmsborg, der får oplevelsen af de dygtige hold på seks-otte ryttere.   Som et led i en sponsoraftale med Landsskuet i Herning er det nemlig aftalt, at vinderne af kvadrille-konkurrencerne inviteres til at give opvisning den efterfølgende weekend. Det sker i forbindelse med Landsskuets store heste- og dyrskueshow fredag og lørdag eftermiddag den 6.-7. juli.   Her har kvadrille-rytterne og alle andre også mulighed for at se den mangfoldighed af hesteracer, der er at vælge imellem, når drømmen om egen hest eller pony skal opfyldes. De 300 heste i udstillingen på Landsskuet repræsenterer intet mindre end 22 forskellige hesteracer.   "Hvis man er lidt i tvivl om, hvilken race eller type af hest eller pony man skal købe, er Landsskuet en enestående mulighed for at se det store udvalg i brug og få dem omtalt af kompetente speakere", siger Kirsten Skou Ranvig, der er koordinator af Landsskuets hesteudstilling.   Det sker blandt andet lørdag formiddag, hvor alle racer samlet bliver præsenteret på en faglig og publikumsvenlig måde. Under Landsskuet giver avlsforeningerne desuden løbende deres egne opvisninger, hvor man kan se de enkelte racer i brug.   I de store dyrskueshow fredag og lørdag medvirker både de udstillede heste, men også en række heste og ponyer, der kun er på Landsskuet for at deltage i show. Det giver tilskuere en bred oplevelse af brugen af heste og ponyer både under rytter, for vogn og for hånd. I alt vil der derfor være 400 heste på Landsskuepladsen.   På Landsskuets nye ridebane, som rummer aktiviteterne under "Heste for Alle", vil der være spring- og dressur-konkurrencer, western-show og talentkonkurrence. Finalen i talentkonkurrencen lørdag ventes at blive et af højdepunkterne og viser nogle af de utrolige ting, man kan få en hest til at gøre.   Torsdag den 5. juli er der clinic med Pernille Nørgaard om træning på hestens præmisser, mens Majbritt Carter fredag viser hippologisk træning via kropssproget efter Monty Roberts principper. Undervejs vil der også være foredrag om hestefysioterapi og grooming samt mulighed for at se en hest få sko på. Og der vil oven i købet være tovtrækning mellem en hest og et hold søofficerer fra flåden!   Se program og info på www.landsskuet.dk  Landsskuets store heste- og dyrskueshow er et af trækplastrene for de cirka 45.000 gæster i Herning. I år inviteres vinderne af landsfinalerne i kvadrille til at være med.