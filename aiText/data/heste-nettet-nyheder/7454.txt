Til denne World Cup er masser af pels i orden
2011-02-26T08:52:08
De smukke islændere ser ikke mindre imponerende ud, ved at de har lov at have en tyk vinterpels, hovskæg og lange kraftige maner, selvom de er ude at vise sig frem på konkurrencebanen. Det gør dem måske endda endnu stærkere at se på, nordiske, gudernes heste. Det er heller ikke ofte, man ude til stævner oplever, at den almindelige daglige træning helt afslappet foregår på den bundfrosne parkeringsplads mellem bilerne. Ikke desto mindre er det et helt almindeligt syn foran Arena Fyn i denne weekend. World Cup for islandske heste blev skudt i gang med udtagelser i går, og om et ganske kort øjeblik starter de første finaler. Der er stadig billetter at få i døren, men man skal være hurtig. De plejer at være tidligt væk her på finaledagen.