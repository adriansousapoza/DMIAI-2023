Ændringer i opgradering fra C til B-licens for ponyryttere
2020-12-08T20:16:27
Dansk Ride Forbund indfører pr. 1. januar 2021 ændringer ift. opgradering fra C- til B-licens for ponyryttere i dressur og spring, hvor det bliver muligt at opgradere midt i en licensperiode   Opgradering midt i licensperiode Når de nye licenstyper- og priser træder i kraft pr. 1. januar 2021, bliver det alligevel muligt for ponyryttere i spring og dressur at opgradere fra C- til B-licens midt i en licensperiode uden at skulle betale for to licenser. DRF tilbyder nemlig at refundere den del af prisen på C-licensen, der svarer til de måneder, man ikke når at bruge, hvis man ønsker at opgradere til en B-licens før de 12 måneder, som licenserne gælder, er gået. På den måde håber DRF på at kunne understøtte ponysporten bedst muligt.   DRF's direktør Morten Schram Rodtwitt forklarer: "Efter offentliggørelsen af nyheden omkring de nye licenstyper- og priser pr. 1. januar 2021, er vi blevet opmærksomme på, at den ekstra udgift forbundet med opgraderingen fra C- til B-licens kan blive en barriere for at deltage i B-stævner for især ponyrytterne, og det er hverken hensigtsmæssigt for rytterne eller stævnearrangørerne. Vi ønsker at styrke B-stævnerne for ponyer og ponysporten generelt, og derfor gør vi nu en undtagelse for ponyrytterne i både spring og dressur. De får muligheden for få refunderet den del af prisen på C-licensen, der svarer til de måneder, de ikke når at bruge, hvis de ønsker at opgradere fra C- til B-licens i løbet af de 12 måneder, som licenserne gælder. B-licensen vil naturligvis derefter være gældende 12 måneder fortløbende som alle andre licenser." Formanden for DRF's Springudvalg, Jakob Leth glæder sig over tilpasningen: "Det er meget glædeligt, at de ponyryttere, der skal ride deres første B-stævne, nu alligevel får mulighed for at opgradere deres C-licens til en B-licens uden at skulle betale dobbelt i en periode. Det vigtigt, at der kommer nye ponyryttere til B-stævnerne, og med denne her tilpasning er der fjernet en hurdle på vejen dertil."Sådan opgraderer man fra C- til B-licens i løbet af en licensperiode Konkret vil det foregå sådan, at man køber sin B-licens som vanligt via sin Go!-profil og derefter blot sender en mail til go@rideforbund.dk (senest 60 dage efter købet). Herefter tilbagetaler DRF beløbet svarende til de måneder af ens C-licens, man ikke når at bruge, på det benyttede betalingskort. Hvis man f.eks. har købt C-licens pr. 1. februar 2021, og ønsker at opgradere til en B-licens pr. 1. september 2021, så køber man sin B-licens til 900 kr., men får efterfølgende refunderet 250 kr., der svarer til 5 måneders C-licens, da man 'kun' har brugt sin C-licens i 7 måneder - og så fremdeles.        