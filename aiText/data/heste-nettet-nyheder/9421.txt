Fart over feltet i Vendsyssel
2012-09-26T08:00:01
I weekenden den 29. og 30. september vil der blive kørt rigtigt stærkt med hest og vogn på Vendsyssel Kørecenter 'Holtegaard' mellem Hjallerup og Dronninglund. Vendsyssel Køreforening har lørdag den 29. september fået fornøjelsen af at afholde finalerne i Top Cup Vest. Deltagerne har kvalificeret sig over sommeren ved stævner i hele Jylland og på Fyn og de bedste mødes nu til efterårets finalestævne. Top Cup-konkurrencen går ud på at gennemkøre en bane på tid, hvor ca. 20 porte skal passeres. Portene består af to kegler med bolde på toppen. Afstanden mellem keglerne er 20 cm mere end vognbredden. Det giver kun ti cm luft på hver side af vognen, og kræver meget nøjagtig kørsel af kusken. Mange af de deltagende kuske er i år lokale og forholdsvis nye kuske fra Vendsyssel Køreforening. Lørdag formiddag kører 4 kuske Dressur Cup og kl. 13 kører første kusk på banen til Top Cup. Søndag den 30. september afholder Vendsyssel Køreforening årets sidste klubstævne. Her bliver kuskene rigtigt sat på prøve, idet konkurrencen består af tre elementer: Dressur, maraton og topperkørsel. Første kusk starter dressur ca. kl. 9 efterfulgt af maraton på en 6,4 km lang rute med 4 faste forhindringer i de smukke omgivelser på Holtegaard. Stævnet slutter af med topperkørsel fra ca. kl. 14.30. Specielt maratondelen er meget spektakulær for publikum, idet ekvipagerne bl.a. skal passere den store bro og vandgraven, der også vil blive en del af forhindringerne ved Nordisk Mesterskab i kørsel med hest og vogn, som afholdes på Holtegaard 10. - 14. juli 2013. Begge dage er der gratis adgang og cafeteriet har selvfølgelig åbent. Læs mere om stævnerne på: www.vendsysselkoreforening.dk Læs mere om Top Cup Vest turneringen på: http://www.topcup-vest.dk   Se startlisten her: docs.heste-nettet.dk/Startliste.pdf 