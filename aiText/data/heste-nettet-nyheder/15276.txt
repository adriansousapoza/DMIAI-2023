Nyt lys dræber bakterier og virus uden fare for heste og mennesker
2023-02-14T15:58:24
   Det har længe været muligt at anvende UV-lys til desinfektion af stalde. Men lyset har været farligt for både mennesker og heste, så stalden normalt har måttet ryddes, mens desinfektionen stod på.   I løbet af de seneste år har forskere imidlertid fundet frem til at ultraviolet lys med bølgelængder i et snævert område fra 200 til 230 nm er uskadelige for mennesker og dyr, mens de stadig effektivt bekæmper vira og bakterier. Mens lys med blot lidt større bølgelængder omkring 250 nm er særdeles skadeligt for både hud og øjne. Det er Corona-pandemien, der har sat skub til forskningen på dette område, men forskerne regner nu med at lyset vil være virksomt mod mange andre typer vira og bakterier.   Derfor er store producenter i hele verden i øjeblikket ved at udvikle effektive UV-lamper i dette spektralområde. Endnu er de dyre og relativt ineffektive i forhold til traditionelle UV-lamper. Men i løbet af en årrække forventes de at blive væsentligt bedre og billigere.   Man kan allerede nu købe færdige såkaldte FAR-UVC produkter fra flere fabrikanter og forhandlere, f.eks. hos Mikrobefri Skandinavien Aps. Og nu har en helt ny dansk virksomhed, UV Equestrian, meldt at de agter at gå specifikt ind på markedet for desinfektion i forbindelse med hestehold. Bag UV Equestrian står bl.a. berider Andreas Helgstrand, bankmanden Lars Seier Christensen og politikeren Anders Samuelsen. Du kan læse mere om forskningen og teknikken bag FAR-UVC i denne artikel på Videnskab.dk.