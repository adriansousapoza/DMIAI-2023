Hesteejer bliver ikke hjemme denne gang
2012-11-17T20:40:14
Hustruens brækkede ben og en stald fuld af heste forhindrede i begyndelsen af oktober opdrætter og hesteejer Niels Juel i at tage turen til København. Her slog Spikeld til, da den vandt årets største travløb for de treårige heste. Niels Juel misser ikke en gang til at se sin Spikeld være med i et stort travløb. Det gjorde han 7. oktober, da han som hesteejer og opdrætter ellers havde et af sine allerstørste øjeblikke i travsporten. På Charlottenlund Travbane vandt sønnen Jeppe Juel i selskab med treårige Spikeld højst overraskende Dansk Trav Kriterium med hele 355.000 kroner i førstepræmie. Men ikke nok med det klarede staldkammeraten Snappy Rose at vinde trøstløbet til en præmie på 37.500 kroner. »Det gik jo noget tid, inden det gik op for mig og nok også resten af familien, at Spikeld havde vundet. Det var lidt overvældende, men rigtig dejligt,« indrømmer Niels Juel, der nu skal se frem mod et nyt storløb.Klar igen efter brækket ben På søndag på travbanen i Billund venter det såkaldte Grand Circle 3-års Championat for hingste og vallakker. Her mødes Spikeld og Snappy Rose i et opgør, hvor der venter vinderen herlige 170.000 kroner. »Man er simpelthen nødt til at glæde sig hver eneste gang, at det går godt. Jeg ved alt for godt, at træerne ikke bare gror ind i himmelen. Troede jeg det, så var det slut med at være opdrætter og hesteejer. Når man har med travheste at gøre, følger der hårdt arbejde med. Og så skal man have masser af held,« siger en meget ærlig Niels Juel. På søndag er familien Juel fuldtallig. Selv om Niels' hustru, Birthe, først lige har fået gipsen af sit ben, så misser hun heller ikke løbene. Som det var tilfældet i København, har Team Juel også en chance i grand circle-udgavens trøstløb. Her stiller stalden op med Stelton, der holder mindst lige så høj klasse som Spikeld og Snappy Rose.Af Hestesportens Medier  Snappy Rose tager et skridt op og er nu med i søndagens hovedløb i Billund. Her ses den sammen med Jeppe Juel efter sejren i Dansk Trav Kriterium Consolation. Foto: Lasse Jespersen/ Travfotos.dk.