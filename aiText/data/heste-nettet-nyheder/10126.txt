Update fra VM Islandsheste i Berlin
2013-08-09T09:12:31
I går viste Danmark hvad vi kan præstere til VM. Thomas Rørvang vandt sølv i 4-gang for ungryttere med kun 0,04 op til verdensmestertitlen! Dommerne belønnede måske ikke hans trav helt som de burde, vil nogen mene, så guldet gik til Johanna Beuk.   Vi har vundet 1 x sølv og 2 x bronze i avlen, Johann og Kiljan gjorde det også rigtig godt med en kåring på 8,58 med 8,79 for rid. Hopperne er nu færdigkåret her ved VM og dansk avl tager tre ud af tre mulige medaljer med hjem. Et fantastisk flot resultat, som der er stor grund til at glæde sig over! De danske heste har vist deres værd til dette VM indenfor Avlen.  5-årige Þerna fra Guldbæk sluttede med en bygningskåring på 8,13. Hendes Rid-karakter blev 8,62. Total: 8,42 og vandt sølv i sin klasse.  6-årige Vigdís fra Gultentorp sluttede med en bygningskåring på 8,25. Rid-karakteren blev 7,99. Total: 8,10 og vandt bronze i sin klasse.  7-årige Odda fra Gultentorp sluttede med en bygningskåring på 8,31. Rid-karakteren blev 8.53. Total 8,44 og vandt bronze i sin klasse.  Kiljan fra Katulabo - vores hingst i klassen for de 7-årige og ældre har ligeledes gjort rigtig god reklame for dansk avl med VM-kåringens højste ridebedømmelse og en forbedret karakter for hals efter første visning. Han har nu bygningskåring på 8,28. Rid-karakteren blev 8.79. Total: 8,58 - og han har stadig grupperidningen tilgode!  Et kæmpe tillykke til avlere og hesteejere - og ikke mindst vores dygtige fremvisere!  I Stilpas havde vi en del danske ryttere med i feltet og bedste resultat blev Tania H. Olsen og Solon, som fik en 6. plads i Stilpas i går.  I T2-udtagelsen red Julie Christiansen en plads hjem i A-finalen og det bliver spændende at se, om hun også ender med at få en medalje hjem i T2.  I dag fredag skal vi se følgende danske ryttere i den svære tøltklasse T1: Caroline Storch, Isabelle Felsum, Thomas Rørvang og Samantha Leidesdorff. Vi håber at de får nogle gode resultater med sig fra dagens ridt.   Forsidefoto: Thomas Rørvang og Ylur fra Hvitanesi, arkivfoto, JP-Photo.dk