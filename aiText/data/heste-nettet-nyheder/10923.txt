Avlshingstene dominerer i fjordhestechampionatet
2014-08-23T23:17:26
  I dag afholdte Fjordhesten Danmark dressurchampionater for den populære race på Vilhelmsborg. Avlshingste og tidligere avlshingste tog 3 ud af 4 mulige sejre     Championatsklasserne i fjordheste-regi afvikles ved at hestene først testes i aldersvarende øvelser under egen rytter og efterfølgende afprøves af testryttere, der giver karakterer for ridelighed og kapacitet. Testrytterne bestod i dag af berider Karina Kristiansen samt Gitte Burgaard.   I både 4-års og 5-års klassen stod der en avlshingst forrest - begge dygtigt fremvist af Helle Vemgaard Prinsholm, der også er regerende danmarksmester med en anden avlshingst; Laust Halsnæs.   Sejren i 4-års klassen gik således til den velgående kårede hingst Rubin Skovå, der er eneste kårede hingst i Danmark i den smukke hvide ulsblak-farve. Han opnåede bl.a. 8,5 for både galop og ridelighed samt et rent 9-tal hos testrytteren i kapacitet. Samlet blev det til 8,18 point.    Rubin Skovå og Helle Vemgaard Prinsholm      Årets hingst sejrer i 5-års championatet   Optimist Halsnæs, der sidste år blev udnævnt til Årets Hingst i Fjordhesten Danmark tog en overlegen sejr i 5-års championatet, hvor han bl.a. demonstrerede stor ridelighed, der også inkasserede et rent 9-tal hos testrytteren. Dertil fik han 8,5 for både trav, galop, uddannelse og kapacitet og opnåede dagens højeste samlede resultat på 8,38 point.    Optimist Halsnæs og Helle Vemgaard Prinsholm efter dagens sejr     I klassen for 6-årige og ældre heste sejrede hoppen Mosegårdens Frøken F redet af Anja Anita Hansen. Hun opnåede bl.a. 8 for både skridt, trav og ridelighed, samlet 7,72 point. Denne ekvipage blev også Fynsmestre i 2012.   Mosegårdens Elegant, der er tidligere avlshingst (nu vallak) vandt klassen for 7-årige og ældre heste, hvor han redet af Stine Meyer bl.a. opnåede 8,5 for skridt og galop og samlet 7,78     I morgen fortsættes der på vilhelmsborg, hvor det går løs med årets hingstekåring   Link til Fjordhesten Danmark her