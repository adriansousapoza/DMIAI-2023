Sidste klargøring i Bernstorffsparken
2013-05-11T14:46:11
First International Grand Prix er på trapperne og der bliver lige nu lagt en sidste hånd på arrangementet.   Meget skal falde i hak når Sportsrideklubben skal arrangere så stort et stævne som First International Grand Prix. Der skal bygges stalde til de knap 300 heste som meldes til start. Der skal arrangeres hotelværelser til rytterne og banerne skal være toptunede. En af hovedkræfterne bag stævnet er Jakob Leth, som har siddet i bestyrelsen for Sportsrideklubben i mere end 30 år. Han har arrangeret store ridestævner det meste af sit liv, og han påpeger at der er mange ting der skal være i orden når man arrangerer et CSIO stævne - ikke mindst banerne.   Alle banerne i Bernstorffsparken er en vigtig del af et vellykket stævne. Både selve arenaen med den smukke tribune, opvarmningsbanen og de øvrige arealer. Mænd og maskiner arbejder på højtryk for at sikre et perfekt resultat. Der er blevet vandet og gødet, og græsrødderne er blevet luftet. I øjeblikket påføres et tyndt lag grus, der skal fylde de tusindvis af huller som er lavet for at lufte banerne. Sådan sikrer Sportsrideklubben at jordoverfladen er så optimal som muligt. Jakob Leth siger: "det er vigtigt for rytterne og deres heste at banerne tip top i orden til årets CSIO. Vi arbejder på det efter alle kunstens regler og meget snart er vi klar til årets stævne i Bernstoffsparken".   First International Grand Prix finder sted den 23. - 26. maj 2013. Se mere på http://www.firstgrandprix.dk 