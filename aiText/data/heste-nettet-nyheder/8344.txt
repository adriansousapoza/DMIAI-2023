Tragisk slutning på Vilhelmsborg
2011-12-09T23:18:26
Det var en dyster og tragisk afslutning på den ellers fantastisk underholdende Mini Grand Prix ved Christmas Show på Vilhelmsborg denne aften, da tyske Sören von Rönnes hest Cypriano kollapsede og udåndede på banen foran et forfærdet publikum.   Sören von Rönne og Cypriano nærmede sig afslutningen på en flot og fejlfri runde, da hesten på banens næstsidste spring, lavede et atypisk nedslag, galoperede få galopspring videre for så at kollapse under sin rytter.   Cypriano kæmpede for sit liv i hvad der syntes som evigheder for det lamslåede publikum, men i virkeligheden nok kun strakte sig over få minutter, for så endeligt at udånde.   Det fantastiske team af banepersonale og hjælpere samt en tilkommet dyrlæge, ilede rytter og hest til undsætning og gjorde alt hvad der stod i deres magt, for at redde Cypriano og samtidig skåne publikum for hestens sidste øjeblikke. Sören von Rönne kunne heldigvis rejse sig fra hesten i styrtet og undgik derved øjensynligt at blive ramt hårdt.   Tragedien mindede i uhyggeligt høj grad om den der for mindre end en måned siden ramte springsporten ved World Cup stævnet i Verona, Italien da canadiske Eric Lamazes tophest Hickstead kollapsede og døde for øjnene af et tusindtalligt publikum.   Casper Cassøe, arrangør af Christmas Show, kunne kort efter informere publikum, at Cypriano rent faktisk var udåndet på banen og man derfor valgte at aflyse præmieoverrækkelsen i klassen og bede publikum forlade salen for at give den ramte rytter og personalet plads og ro. Respektfuldt forlod det tilstedeværende publikum salen i ro.   Omend det virker sekundært set i lyset af Cyprianos død, så nævner vi herunder klassens placeringsrækkefølge.   1.Sebastian Numminen (FIN) - Calandro 2 2.Kristian Skovrider (DEN) - Silica 3.Satu Liukkonen (FIN) - Celestine 4.Torben Frandsen (DEN) - Heartbeat 5.Tina Lund (DEN) - A-Dur R