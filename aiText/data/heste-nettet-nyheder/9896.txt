Sådan genkender din hest dig   Fagligt
2013-04-08T21:36:00
Forskning påviser, at heste genkender mennesker ud fra både syn og hørelse.   Kommer din hest løbende, når den hører din stemme, men ignorerer når dine venner kalder på den? Får din hest øje på dig, når du nærmer dig folden den står på, og rejser den sit hoved for at iagttage dig? Fortsætter den med at græsse når en fremmed åbner ledet til folden? Så er det formentligt fordi den kan skelne dig fra andre mennesker, både auditivt og visuelt. Identisk genkendelsesmønster Et forskningsstudie der blev offentliggjort i 2012, konkluderer at heste ligesom mennesker genkender deres mennesker, ved at kombinere sanser, særligt synet og hørelsen. Dette er samme genkendelsesmønster, som hesten anvender overfor dens egne artsfæller.  "Når vi hører en bekendt stemme, tegner vi et mentalt billede af hvem der taler", forklarer forskningsleder Dr. Leanne Proops. "Vi kombinerer visuelle og auditive tegn for at genkende bestemte individer. Tidligere studier har vi påvist, at heste genkender andre heste kryds-modalt, dvs. ved kombination af flere sanser. Nu demonstrerer vi, hvor alsidig denne evne er, ved at påvise at heste genkender mennesker på samme måde, til trods for at mennesker markant afviger i udseende og lyd, fra heste".   Flere sanseindtryk Forskerne fra University of Sussex, i Storbritannien, observerede forskellige tamhestes reaktioner på forskellige mennesker. De afspillede optagelser af menneskestemmer, heriblandt stemmen fra en person som havde sin daglige omgang med hestens. Et ukendt person og hestens daglige kontakt, stod på hver side af en skjult højtaler, hvorfra optagelsen af stemmerne blev afspillet. Forsøget viste, at hestene virkede langt mere interesserede, når optagelsen med den bekendte stemme blev afspillet. De reagerede hurtigere og kiggede også i længere tid, end hvis det var en optagelse med en stemme fra et menneske de ikke kendte.  I anden del af forsøget, ville forskerne teste om hestene kunne skelne mellem to forskellige mennesker, der begge var dem bekendt. Forskerne fandt, at hesten rent faktisk var i stand til at skelne et menneskes stemme ud fra synet af personen. Dette indikerer ifølge forskningsteamet, at heste anvender en multi-modal hukommelse, for at identificere et individ - dvs. en hukommelse der støtter sig til anvendelsen af flere sanseindtryk - i dette tilsæde altså synet og hørelsen.  For hesteejere, der ser deres hest komme løbende hen imod dem, efter at der er kaldt på den,og som altid kommer med gulerødder til den, og hvor hesten drejer rundt på hælen og løber den anden vej, hvis dyrlægen med vaccinationssprøjten dukker op, kan forskernes konklusion ikke komme som nogen overraskelse. Allivevel er det interessant viden for forskere, der beskæftiger sig med spørgsmålet om interaktion og kommunikation mellem forskellige dyrearter.   Kilde: Cross-modal individual recognition in domestic horses (Equus caballus) extends to familiar humans , L Proops, K McComb, Proceedings of the Royal Society Biological Sciences, May 16, 2012, doi: 10.1098/rspb.2012.0626 Forsidefoto: Tine Lessèl