World Cup-sejr til Adelinde
2012-10-21T18:08:42
Reem Acra FEI World Cup-küren, sponsoreret af Ecco, blev i dag afviklet i Arena Fyn, Odense Congress Center. Sejren gik som forventet til hollandske Adelinde Cornelissen og Jerich Parzival e. Jazz/Ulft, med svimlende 88,175 %.   Adelinde leverede et fejlfrit ridt, med en imponerende passage og især deres piaff-piruetter mod slut vakte stor begejstring. Adelinde kunne efterfølgende fortælle, at hendes mål fremadrettet med Parzival er en mere afslappet hest, der gerne skal stå lettere i fronten og med større selvbæring.  Adelinde Cornelissen og Jerich Parzival (JP-Photo)   Edward Gal imponerede os alle med et overbevisende ridt på Blue Hors Romanov e. Rohdiamant/Grundstein II. Musikken var lige i øjet til den majestætiske, kraftfulde hingst, og trods en mindre kiks i zig-zag galoptravers, indtog ekvipagen andenpladsen med 80,650 %. Edward udtrykte på det efterfølgende pressemøde stor tilfredshed med hingsten og fremhævede selv hingstens gode piaff og flotte øgninger.  Bedste dansker blev Anna Kasprzak, der med Donnperignon leverede et flot og flydende program til 77,825 %. Det skal blive yderst interessant, om Anna vælger at gå efter flere World Cup-point, og måske en plads i finalen til april i Göteborg. Anna lagde i går ikke skjul på, at hende primære mål er EM i Herning til sommer, men såfremt World Cup kvalifikationerne passer ind i stævneplanen, ville hun ikke afvise at gå efter flere point. Næste stævne bliver for Anna, World Cup i Stockholm, hvor hun også vil gense dagens vinder Adelinde.  Også Sidsel Johansen havde et enestående ridt på Schianto e. Gribaldi/Schwadroneur, som modtog stående klapsalver allerede inden afslutningsparaden. Parret indtog 6. pladsen med 77,3 %. Sidsel var for nøjagtig et år siden, World Cup-debutant, og har allerede samlet sig masser af erfaring på dette niveau, hvilket resulterede i et sikkert program med mere overskud.    Joachim Thomsen og Akeem Foldager havde den tvivlsomme fornøjelse at være første rytter i klassen, igen. Joachim leverede et helt enestående ridt på Akeem, hvis talent for piaff og passage blev fremvist til fulde, og ikke tåler sammenligning. At Akeem derudover besidder en kæmpe galop, der uden problemer lader sig samle ind i flotte galoppiruetter, samt en stor og rentaktet skridt, gør Akeem Foldager til en hest i verdensklasse. Desværre indfandt en lille misforståelse i overgangen fra galop til trav, hvor Akeem et øjeblik var i tvivl om det videre forløb. Misforståelsen må have kostet dyrt, i hvert fald endte Joachim på 8. pladsen med 75,150 %.  Joachim Thomsen og Akeem Foldager (JP-Photo)  Klassens resultat kan ses her: results.scgvisual.com/2012/odense/ r9.html