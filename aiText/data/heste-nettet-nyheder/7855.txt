Nu rides Special Olympics World Summer Games i Athen   Opdateret
2011-06-28T14:44:10
I disse dage er Danmark repræsenteret ved Special Olympics World Summer Games i Athen. En opdatering fra de danske rytter i Athen: I dag har tre af de danske deltagere ved Special Olympics World Summer Games i Athen været i konkurrence i dressur. De var kommet i tre forskellige divisioner, selv om de alle er B-ryttere. Danskerne opnåede rigtig flotte resultater, og det blev til guld til Julie Koch fra Magneten, guld til Vibeke Wehlast Jørgensen fra Askov Ridecenter og en 5. plads til Josefine Rogren fra Jægerspris Ridecenter. I morgen skal A-rytter Martin Hansen fra Askov Ridecenter i konkurrence i dressur. Special Olympics ridning hjemhører under Dansk Handicap Idræts Forbund. Desværre er Special Olympics ikke så kendt herhjemme. Når vi taler om handicapridning henledes tankerne ofte på ryttere med fysiske funktionsnedsættelser (Paralympic), hvor Special Olympics er for gruppen af ryttere med en udviklingshæmning. Nok bedst kendt fra TV2's udsendelse med Morten og Peter i Dublin, hvor de var kommentatorer ved Special Olympic World Summer Games. Special Olympics World Summer Games 2011 har deltagelse af 7.500 atleter og 3.000 trænere/ledere fra 185 nationer, som konkurrerer i 22 forskellige idrætter. I ridning er der 124 deltagere. De danske ryttere får opbakning af Lene Schlichtkrull og Karin Lindved, der er med som trænere for den danske trup. Den danske ryttertrup består af: A-rytter, dvs. deltager i klasser med øvelser i skridt/trav/galop, deltager Martin Hansen fra Askov Ridecenter. Som B-ryttere, dvs. deltager i klasser med øvelser i skridt og trav, deltager de øvrige tre ryttere: Julie Kock fra Magneten, Josefine Rogren fra Jægerspris Ridecenter og Vibeke Wehlast Jørgensen ligeledes fra Askov Ridecenter. Karin Lindved fortæller: De danske deltagere ankom til Athen d. 20. juni, hvor der var et host-townprogram frem til d. 24. juni. Rigtig godt for deltagerne, for at akklimatisere sig til de høje varmegrader Grækenland byder på. D. 25. juni var der en storslået åbningsceremoni på det olympiske stadion i Athen, den olympiske ild blev tændt og legene skudt i gang. D. 26. var vi så på ridestadion, for at få tildelt de heste, som rytterne skal konkurrere på i de næste dage. Ryttere der starter i Special Olympics ridning, deltager altid på lånt hest. Forud for konkurrencerne bliver arrangørerne informeret om ønsker og krav til hesten til den enkelte udøver, hvorefter de matcher hest og rytter. Selv om arrangørerne har fundet det, som de forventer, er det bedste match, kan det alligevel vise sig, at det ikke fungerer for ekvipagen. I så fald har man mulighed for at få tildelt en anden, og det er så den, man skal konkurrere på. Man må ikke bytte tilbage til den, man prøvede først. Vi fik byttet de tre af vore tildelte heste, og endte ud i at have nogle rigtig gode heste, som rytterne var trygge ved, og som var af en ganske god kvalitet. Mange af hestene er fra Bulgarien, og er så flyttet ned til centeret og trænet der med henblik på disse World Games. Læs mere her: Legenes officielle hjemmeside