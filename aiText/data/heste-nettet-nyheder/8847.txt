Rich Fellers vinder World Cup
2012-04-22T18:36:54
I en fantastisk omspringning viste amerikanske Rich Fellers og den 16-årige Flexible sig uslåelige. Med en fejlfri runde i tiden 25,97 mod Steve Guerdats 26,61 sekunder, kunne 52-årige Rich Fellers lade sig hylde som vinder af World Cup finalen 2012.  Ganske usædvanligt var tre ryttere ligeplaceret inden anden finalerunde og da både Rich Fellers og Steve Guerdat var fejlfri i anden finalerunde, var der lagt op til en spændende omspringning mellem de to.  Rich Fellers havde allerede torsdag i mesterskabets første runde, vist sine og Flexibles styrker i springning på tid, hvor de havde vundet klassen ganske suverænt. Nærmest som en forudanelse havde Rich Fellers torsdag valgt at få ærespræmien et Rolex-ur, i en kvinde-udgave til sin hustru og kunne altså i dagens finale vinde et til sig selv også. Rich Fellers hyldes i hollandske s'Hertogensbosch. Foto: JP-Photo.dk  Rich Fellers makker i mesterskabet var den 16-årige Flexible, en irsk opdrættet vallak efter legendariske Cruising der under irske Trevor Coyle selv var enormt succesrig på internationalt niveau og bl.a. vandt Aachen Grand Prix 1999. Rich Fellers og Flexible på vej mod sejren i World Cup finalen 2012. Foto: JP-Photo.dk  Steve Guerdat red den franskopdrættede vallak Nino des Buissonnets efter hollandske Kannan (e. Voltaire/Nimmerdor) og ud af hoppen Hermine du Prelet efter Narcos II.  Steve Guerdat og Nino des Buissonnets i omspringningen. Foto: JP-Photo.dk Pius Schwizer fra Schweiz havde overnattet siden fredag, på den foreløbige finale stillings førsteplads og kunne bibeholde den gennem dagens første finalerunde, om end han på grund af en enkelt tidsfejl, måtte dele den med de to førnævnte. I sidste finalerunde virkede det lidt som om, at pusten var gået af den normalt så overlegent springende Carlina (Holst. e. Carvallo/Landgraf I) og et enkelt nedslag sneg sig ind undervejs på banen. Dermed var Schwizer sikret en 3. plads men stod udenfor omspringningen og dermed uden mulighed for at avancere.  Pius Schwizer og Carlina. Foto: JP-Photo.dk Tyske Philipp Weishaupt og Monte Bellini måtte indkassere 5 fejl i første finalerunde trods fantastisk springning fra den blot 9-årige hingsts side. I sidste finalerunde var ekvipagen igen helt suveræn og sluttede med en enkelt tidsfejl. Monte Bellini e. Montender/Ramiro er ved siden af stævnekarrieren, i foråret travlt beskæftiget som avlshingst på det Sachsische statsstutteri. Philipp Weishaupt og Monte Bellini. Foto: JP-Photo.dk   Franske Kevin Staut lå med 3 fejl inden anden finalerunde med alle muligheder for en podieplads på den sensible hoppe Silvana HDC (KWPN e. Corlando/Widor), men to nedslag i finalerunden sendte dem ud af topopgøret og ned på 5. pladsen. Kevin Staut og Silvana HDC. Foto: JP-Photo.dk  Den regerende Europamester Rolf-Göran Bengtsson og Casall La Silla (Holst. e. Caretino/Lavall I) var på forhånd erklæret blandt favoritterne til World Cup titlen, men to nedslag i fredagens anden runde og endnu et i dagens anden finalerunde var bare ikke godt nok til en topplacering.  En tydeligt ærgerlig Europamester, retter på sit Rolex-ur, givet vis fra en anden lejlighed end dette års finale. Foto: JP-Photo.dk   World Cup finalens endelige top 10 1. Rich Fellers/Flexible 2. Steve Guerdat/Nino des Buissonnets 3. Pius Schwizer/Carlina 4. Philipp Weishaupt/Monte Bellini 5. Kevin Staut/Silvana HDC 6. Rolf-Göran Bengtsson/Casall La Silla 7. Maikel van der Vleuten/VDL Groep Verdi 7. Marcus Ehning/Copin van de Broy 9. Rik Hemeryck/Quarco de Kerambars 10. Harrie Smolders/Regina Z World Cup finalens top 3 på podiet. Fra venstre; Steve Guerdat, Rich Fellers og Pius Schwizer. Foto: JP-Photo.dk