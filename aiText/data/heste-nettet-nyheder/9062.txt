Håber succesen fortsætter ugen ud 
2012-06-21T16:47:42
Den offervillige hesteejer Lone Kaj-Nielsen har i den grad haft succes i år på landets galopbaner. På søndag skal hendes Anthony ud i DFDS Seaways Dansk Derby. Hestens træner håber, at succesen fortsætter i hvert fald ugen ud. Lone-Kaj Nielsen fra Hillerød ejer flere talentfulde heste i træning hos Bent Olsen. På søndag på Klampenborg Galopbane skal hendes Lancier ud i trøstudgaven til DFDS Seaways Dansk Derby, men alvorsstunden kommer først to løb senere - i det rigtige derby - hvor Anthony er til start for Bent Olsens træner-kollega Inge Mette Dejgaard. »Jeg tror ikke, at der findes en dansk hesteejer, der har oplevet den succes, som Lone har haft de sidste seks uger. Jeg håber, at succesen også varer i hvert fald til og med denne uge,« kommer det med et stort grin fra Inge Mette Dejgaard.  Det har i noget tid stået klart, at Anthony var kvalificeret til DFDS Seaways Dansk Derby. Selv om den brune vallak for to uger siden på grund af feber måtte udgå i Derby Trial Stakes, et opvarmningsløb til derbyet, har det ikke givet anledning til bekymring for træneren. »Løbet lå kun 14 dage før derbyet, og med lidt feber i kroppen ville jeg ikke tage nogen chance. Den oprindelige rytter måtte også melde afbud, så Anthony blev i stedet hjemme i stalden. Selv om han udgik, har der ikke været noget afbræk træningsmæssigt, og jeg var også ganske godt tilfreds efter den friske galop, han gik i mandags. Det trængte han til, så jeg er fuld af fortrøstning,« siger Inge Mette Dejgaard.Vil vinde i tribunesvinget Der er mange detaljer, som skal passe, hvis man skal vinde et galopderby. Løbsafviklingen, banens beskaffenhed og jockeyen. Derbyhestene skal, inden de suser ud på sidste runde, gennem det såkaldte tribunesving, en skarp kurve, som tidligere har voldt mangt en favorit kvaler. »Anthony kommer ikke til at tabe terræn gennem det skarpe tribunesving, tværtimod. Han kommer til at vinde terræn, da han har vist sig ret god til at tackle forholdene og siden kan sætte fart ud af svinget. Han ikke har nogen speed, men kan med sine store skridt holde en høj kadence, og bliver der ikke fart nok på løbet, så sætter han den selv,« siger Inge Mette Dejgaard, der havde Lennart Hammer som sit førstevalg på jockeyposten, men afløsningen er mindst lige så stærk i den norske topjockey Espen Ski. »Han er en meget stærk og dygtig rytter, der har vundet derby før. Han ved, hvad der skal til for at vinde et storløb som derbyet,« siger Inge Mette Dejgaard, som selv følger sin hest helt til dørs på søndag. »Det er muligt, at man ikke ser så meget, når man er med ved startstedet, men jeg vil helst være ved min hest, hvis der pludselig skulle ske noget uventet, og der skal tages en hurtig beslutning af den ene eller anden art,« siger Inge Mette Dejgaard, der har pæne store forventninger til sin hest. »Men der er flere farlige konkurrenter, og jeg går ikke ud og siger på forhånd, at min hest vinder derbyet. Men han har i hvert fald lige så god en chance som forhåndsfavoritterne The Kicker og The Black Balsam,« mener Inge Mette Dejgaard. DFDS Seaways rides som altid over 2.400 meter og har i år en førstepræmie på 400.000 kroner.     Af Hestesportens Medier  Træner Inge Mette Dejgaard med Anthony, da han vandt sin seneste start. I sadlen er det Lennart Hammer, der rider The Kicker på søndag. Norske Espen Ski rider derfor Anthony. Til højre er det staldpigen. Foto: US Photo.  Anthony med 76-årige Gert Hansen i sadlen under derbygaloppen i mandags. Den tidligere jockey bor sammen med træner Inge Mette Dejgaard. Foto: US Photo.