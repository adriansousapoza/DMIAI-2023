Jeg er så stolt
2013-01-05T02:23:00
Til hestesportens store galla er Hells Angel nomineret som 'Årets toåring', og det gør ejer og opdrætter Bernt Dahl glad. HESTEGALLA: »Det er rigtig dejligt, når man har lavet en hest helt fra 'bunden' af, og den så er blevet en af Skandinaviens bedste. Det er jeg stolt af,« siger Bernt Dahl fra Børkop, der sammen med sin kone Ann Lysholm Dahl er både ejer og opdrætter af toårige Hells Angel, der lørdag kan hente titlen som 'Årets toåring' ved gallaen i Nyborg. »Vi er med i sporten, fordi vi holder af den ligesom alle andre, der ejer væddeløbsheste, men vi vil kun være med, hvor det er sjovest, nemlig i toppen. Det vi har opnået i år med vores opdræt - og det viser, at det er de rigtige beslutninger, vi tager med hensyn til både de hingste og hopper, vi avler på,« fortæller Bernt Dahl, der også roser sin svenske træner Francisco Castro for at have forstået at omsætte hestens store talent til sejre. »Den største oplevelse var helt klart Dansk Auktionsløb, hvor Hells Angel viste, hvor god en hest han er. Jeg er sikker på, at vi får masser af glæde af ham til næste år. Og jeg håber, at han er god nok og har klassen til at løbe i de bedste løb,« siger Bernt Dahl.Af Hestesportens Medier  Hells Angel vinder med Valmir de Azeredo på den svenske bane Jägersro. Foto: Stefan Olsson/ Svensk Galopp.