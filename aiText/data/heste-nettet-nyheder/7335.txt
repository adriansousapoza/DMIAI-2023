Adelinde tog sin tredje World Cup kval
2011-01-24T08:15:01
Adelinde Cornelissen og Jerich Parzival dominerer denne sæsons vesteuropæiske World Cup liga med nu tre sejre i kvalifikationerne. Den tredje og nyligste sejr tog Adelinde og Parzival (KWPN e. Jazz/Ulft) i gårsdagens kvalifikation på hjemmebane i Amsterdam. Sejren i World Cup Kür lød på 81,47% foran tyske Isabell Werths 80,47%. Isabell red 15-årige Warum Nicht FRH (Hann. e. Weltmeyer/Wenzel I) mens den tredjeplacerede Patrick Kittel fra Sverige sad på sin tophest Watermill Scandic H.B.C. (KWPN e. Solos Carex/Amiral). Klassens eneste danske islæt var den danskfødte Leo af Magnushøj (DV e. Rohdiamant/Leonardo II/Flamingo avlet hos Stutteri Magnushøj) som under svenske Nina Hoffmann sluttede som nummer 9 med 73,10%. Nina Hoffmann og Leo af Magnushøj er i øvrigt for nyligt blevet indlemmet i den svenske A-landsholdstrup og er dermed en mulig svensk repræsentant ved sommerens EM.