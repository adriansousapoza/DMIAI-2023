Mere guld til junior- og ungrytterne   Opdateret
2011-07-03T19:36:20
Danskerne vandt hvad der vindes kunne ved årets NM i middelfart. Fredag, lørdag og søndag red junior- og ungrytterne deres individuelle konkurrencer. Opdateret: Nu med billeder af junior- og ungryttervinderne. Fredag eftermiddag red junior-rytterne deres første individuelle klasse ved dette års NM. Efter at have sejret samlet i holdkonkurrencen og samtidig sikret sig tre individuelle placeringer, havde danskerne et godt udgangspunkt til de individuelle klasser. Danskene gjorde det da også godt, og blev alle fire placeret i klassen. Nanna Skodborg Merrald sikrede sig guld med hesten Millibar, da de red et ridt til 72,21%. Sølvet gik denne gang til svenskerne, idét Marina Mattsson med Beckham red sig ind på en andenplads med 69,42%. Nanna Bronnée Madsen med Skjoldsgaard Monte-Vo og Anna Zibrandtsen med Capriciella delte tredjepladsen, da de begge red til 68,74%, og Kathrine Sumborg Christensen med Rohmario fik en femteplads med 67,19%. Lørdag var det så ungrytternes tur til at ride den første individuelle klasse. Og også her sad danskerne tungt på placeringerne. Carina Nevermann Torup vandt guld med Blue Boy, efter deres ridt til hele 73,05%. Sølvet gik til Cathrine Dufour med Atterupgaards Cassidy der red til 72,16% mens Simone Ahlers Pedersen på Cavalér vandt bronze efter et ridt til 66,19%. På fjerdepladsen finder vi svenske Elin Aspnäs og Donna Romma med 64,87%, mens femtepladsen gik til danske Camilla Orloff og Utah med 64,68%. I dag red både junior- og ungrytterne individuelle konkurrencer i kür. Guldet i juniorrytternes konkurrence gik igen til Nanna Skodborg Merrald på Millibar, sølvet blev også dansk, og gik til Anna Zibrandtsen på Capriciella mens bronzen blev svensk og vundet af Marina Mattsson med Beckham. Hos ungrytterne blev der også vundet dobbeltguld, da Carina Nevermann Torup på Blue Boy vandt klassen, foran Cathrine Dufour på Atterupgaards Cassidy der således sikrede sig sin anden sølvmedalje. Camilla Orloff med Utah var tredjebedst, og vandt klassens bonzemedalje.