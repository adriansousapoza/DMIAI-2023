Kjær på vej mod tredje DM-titel 
2012-04-06T13:40:53
  Den fynske travtræner René Kjær har tidligere vundet DM for Travtrænere to gange i sin karriere, og med to sejre Skærtorsdag i Billund bragte han sig i front af mesterskabet inden finalen Langfredag i Skive. Lige så udadvendt travtræner René Kjær er, lige så fokuseret og indadvendt er han, når han sætter sig i en sulky for at vinde væddeløb. Han var begge dele, da han efter fem DM-løb Skærtorsdag på Billund Trav bragte sig i en god position, inden de sidste fem DM-afdelinger Langfredag på Skive Trav. »Nu er jeg lige pludselig kommet ind i legen, så det begynder at blive skægt, og man skal være endnu mere seriøs. Det gælder om at forholde sig rolig undervejs i løb som disse og lade være med at tænke alt for meget over, at man skal hente point. Man skal køre, som man plejer, og det synes jeg, at jeg har gjort i dag«, sagde René Kjær efter afslutningen på 10. DM-afdeling i Billund. Nu havde den fynske kusk også fordel af, at han faktisk tidligere havde kørt og vundet med La Morell og derfor kendte til hestens kvaliteter, inden starten på 9. afdeling af DM. »Det varmer en lille smule ekstra med en hest om La Morell, som jeg kørt adskillige gange. Han var vel egentlig på vej til at skulle hygge sig i lavere rangerende løb, men jeg var heldig at få tildelt ham«, sagde René Kjær. Afsluttede med stor outsider Der var slet ikke noget at rafle om i 10. afdeling af DM, da René Kjær hurtigt satte sig på fronten med hesten med det besynderlige navn Log På Bambussalg. Den var virkelig frisk og i fin form og førte hele løbet til stor overraskelse for spillerne. »Jeg vidste, at Log På Bambussalg var rigtig godt gående, så jeg skulle prøve at køre i spids. Det gik lidt stærkt undervejs, men hun er typen, der ikke rigtig gider yde, hvis man ikke holder hende til ilden. Jeg sad bare hele tiden og mindede hende om opgaven, og så har hun virkelig noget at byde på«, sagde René Kjær efter dagens anden DM-sejr. René Kjær fører med i alt 33 point og har dermed et forspring på ni point ned til Nicolaj Andersen på andenpladsen med 24 point. To kuske - brødrene Johnny og Birger Jørgensen - deler tredjepladsen med hver 22 point. Den samlede vinder af DM for Travtrænere kan se frem til en kontant førstepræmie på 50.000 kroner. Hestesportens Medier    Arkivfoto: Foto: US Photo.