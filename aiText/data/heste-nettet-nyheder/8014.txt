Kan vinde guldbarre i travløb
2011-09-02T09:42:20
Den fynske travtræner René Kjær skal til december i kamp om en vaske ægte guldbarre til en værdi af en kvart million kroner. Det står fast, efter at travkusken onsdag kunne stryge til tops som august måneds samlede vinder af løbsserien Golden Cup, der blev afviklet på væddeløbsbanen i Aalborg. »Det var sørme også på tide. Jeg var været ganske tæt på flere gange, men nu lykkedes det med en finalebillet, og jeg kan også mærke på mig selv her dagen efter, at jeg er fuldstændig rolig og afslappet«, siger en supertilfreds René Kjær.  Golden Cup er en åben kuskematch, der siden februar har været afviklet primært på Charlottenlund Travbane, men med enkelte afstikkere til blandt andet væddeløbsbanen i Odense, Royal Canin Arena. Kuskene samler point efter hver afdeling, og de enkelte månedsvindere skal 21. december ud i en stor finale på Charlottenlund. Her modtager den vindende og dygtige kusk en guldbarre til et værdi af 250.000 kroner. »Jeg ville da ærgre mig meget, hvis der ikke var blevet plads til mig i finalen til december. Jeg kører mange løb og har kæmpet hårdt for en finaleplads. Så jeg kan kun takke de hesteejere, som har støtte mig undervejs med gode køreture«, siger han.  René Kjær med base i Frørup ved Nyborg vandt i sidste weekend trøstudgaven af årets danske travderby med fireårige Photo Vategård og har indtil nu i denne sæson vundet 70 travløb på danske baner. Det er blevet til lidt over 2,8 millioner kroner indkørt til hesteejerne.  René Kjær har to gange tidligere vundet DM for Travkuske.