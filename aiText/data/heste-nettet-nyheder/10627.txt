Kom til træningssamling for juniorkuske - også hvis du er helt uerfaren eller bare nysgerrig
2014-04-05T11:15:02
Konkurrencekørsel er en sport i stor fremgang i Danmark og man ser flere og flere dygtige unge kuske, der kører meget talentfuldt. Det danske Young Driver landshold vandt bl.a. sølv ved de Nordiske Mesterskaber i 2013.   Dansk Køreforbunds Juniorudvalg afholder her i foråret træningssamlinger for alle unge kuske, der gerne vil udvikle deres kørsel. Første træningssamling bliver den 26. april på Holtegaard ved Hjallerup, hvor der sidste år blev kørt om de Nordiske Mesterskaber. Træningssamlingen er for alle unge kuske med egen pony og vogn. De unge vil blive undervist i kørsel både formiddag og eftermiddag og samtidig skal der selvfølgelig hygges. De unge vil blandt andre blive undervist af Finn Qvist, der er tidligere Dansk Mester og VM-deltager i 2-spand hest.   Det er ikke nødvendigt allerede at have startet kørestævner for at kunne deltage som aktiv kusk i træningssamlingerne. Alle er velkomne uanset erfaring og niveau. Unge kommende kuske er meget velkomne til at komme og overvære træningen og måske snakke med de mere erfarne juniorkuske.   Program for den 26. april fastlægges, når det endelige deltagerantal kendes. Har du lyst til at vide mere om junior- og youngdrivers, kan du læse meget mere på Dansk Køreforbunds hjemmeside under Junior & Youngdrivers. For tilmelding til træningssamlingen, læs mere på Dansk Køreforbunds hjemmeside. Her vil man også kunne finde det endelige program.   Nye kommende kuske uden tilkørt pony, er meget velkomne på Holtegaard den 13. april, hvor Vendsyssel Køreforening holder åbent hus fra 12-16. Her kan man få lov at køre med på vognen hos rutinerede kuske og også selv få lov at holde linerne. Læs mere på Vendsyssel Køreforenings hjemmeside.   Billederne viser glimt fra åbent hus i Vendsyssel Køreforening 2013 samt nogle af Danmarks bedste unge kuske under NM på Holtegaard i 2013. Disse 3 unge deltager også i træningssamlingen den. 26. april.    Magnus Holst Qvist    Mikkel Kruse Johansen    Signe Kruse Johansen    Åbenthusdag    Åbenthusdag