Hanne og Anna på guldkurs
2016-07-30T22:34:10
I denne weekend er Sportsrideklubben vært for det internationale militarystævne Copenhagen Eventing, hvor der afvikles DRF-mesterskab for junior/ungryttere (CIC1*) og DM for seniorer (CIC2*). Efter lørdagens ridebanespringning er det stadig Hanne Wind Ramsgaard og Vestervangs Arami, der fører DM for seniorer, ligesom Anna Bjørn og CTS Twin Peaks stadig er i front ved DRF-mesterskabet for junior/ungryttere. I morgen, søndag, afgøres begge mesterskaber på den krævende terrænbane.   Hanne og Arami stadig i front 12 ekvipager stiller op til dette års Danmarksmesterskab i military, og det er nogle særdeles rutinerede ryttere, der kæmper om placeringerne. I fredagens dressurklasse sluttede Hanne Wind Ramsgaard og Vestervangs Arami med 40,3 strafpoint, hvilket var dagens bedste resultat. I dag blev det til 0 fejl i ridebanespringning, og parret er derfor stadig i førertrøjen med 40,3 strafpoint. Anne-Dorthe Möller og Mr. Chaplin indtager andenpladsen efter dagens ridt. Det blev nemlig også til 0 fejl i springklassen, og dermed har ekvipagen 45,9 strafpoint. Med 48,8 strafpoint har rutinerede Peter Flarup/Caramelle lagt sig på tredjepladsen. Det blev til en enkelt fejl til Flarup i dagens springklasse.   Sikker føring til Anna Bjørn Syv ekvipager er til start ved DRF-mesterskabet for junior/ungryttere ved Copenhagen Eventing. I går blev der redet dressur, og her var Anna Bjørn og CTS Twin Peaks bedst. Det var de også i dagens ridebanespringning, hvor det blev til 0 fejl, og parret er derfor stadig i front med 45,3 strafpoint. På en foreløbig andenplads kommer Sara Bech Strøm/Dicte Aldrup. Som den eneste anden ekvipage sprang de i dag med 0 fejl, og har dermed samlet 53,0 strafpoint. Rikke Nyboe Andersen/Roxanna fik 4 fejl i dagens springklasse, og med samlet 55,3 strafpoint indtager parret den foreløbige tredjeplads.   Kom med guide rundt på terrænbanen Søndag kan alle der har lyst komme med en guide rundt på terrænbanen i Høsterkøb og få en spændende introduktion til militarysporten. Første tur starter kl. 10:15 (CIC1*) og anden tur kl. 13:15 (CIC2*). Mødested ved siden af madboden på terrænbanen ca. 10 minutter inden turen starter.   Der er gratis adgang alle dage, men parkering ved terrænbanen i Høsterkøb koster 50 kr. pr. bil. P-billetten er samtidig en lodseddel til lodtrækning om flotte præmier ved præmieuddelingen søndag eftermiddag. Læs mere om stævnet, se tidsplan og vejbeskrivelser på http://www.copenhagen-eventing.dk.   Subaru Cup om søndagen Søndag bliver der i samarbejde med Ishøj Sportsrideklub afviklet en afdeling af Subaru Cup på terrænbanen i Høsterkøb. Det kommer til at foregår på et særligt, lukket område tæt på 'den store' terrænbane. Subaru Cup er en stilturnering i terrænspringning, og formålet med cuppen er at introducere ryttere til militarysporten. Alle ekvipager bedømmes på stil og får point af en dommer.