Ny klub, ny hest og nyt land
2012-02-28T11:57:12
Det er ikke altid nemt at være en succes- og talentfuld juniorrytter, det har Caroline Regitze Jensen måttet erfare. Vil man ligge i toppen, kræver det hårdt arbejde og konstant tilpasning for at efterleve krav og forventninger, også selvom det nogle gange betyder ny klub, ny hest eller endda nyt land.Ny klub Den 17-årige militaryrytter Caroline Regitze Jensen skifter nu klub fra Næstved Sportsrideklub til den nyetableret Næstved-klub, Riders Cup, der arrangerer flere internationale stævner om året under samme navn. Den har et mere internationalt, erfarent og professionelt miljø, som i højere grad vil kunne tilfredsstille de krav, man som eliterytter måtte stille.Ny hest Derudover har Caroline fået en helt unik mulighed, idet Dr. Thomas Reed, ejer af Morningside Stud i Irland, har tilbudt hende at blive den nye rytter samt 50% ejer af den 8-årige vallak, Ziggy Marley m2s (Roven xx/Burggraaf/Nooitgedacht). Hesten bliver, indtil dagen hvor transportvognen kommer for at hente den, redet af den irske landsholdsrytter Katie O'Sullivan, der har været medejer og rytter af hesten før Caroline. Både Katie og Thomas vurderer Ziggy Marley m2s til at være en hest der kan gå hele vejen. "Jeg er særdeles glad for, at Caroline Jensen er den nye rytter og, sammen med hendes mor Elisabeth, medejer af Ziggy Marley m2s," udtaler dr. Thomas Reed. "Caroline er en succesfuld og meget lovende junior-militaryrytter, som har repræsenteret sin nation, Danmark, i flere internationale konkurrencer inklusiv Europamesterskaberne for pony. Nu, da hun er en juniorrytter og væk fra ponyerne, har Caroline brug for flere gode militaryheste. Vi tror at Ziggy Marley m2s, en hollandsk varmblod med en høj fuldblodsandel, der har været redet af den irske internationale militaryrytter Katie O'Sullivan, kan klare mosten. Jeg tror, at dette partnerskab mellem Morningside Stud og denne talentfulde og dedikerede juniorrytter og hendes nye hest, er et samarbejde der vil nyde meget succes i fremtiden"Nyt land For at optimere sine træningsmuligheder, har Caroline nu også valgt at flytte til udlandet igen - denne gang er destinationen Tyskland på ubestemt tid, og hun skal udelukkende fungere som rytter og sponsoransvarlig for stalden Oakley Horses, der er ejet og drevet af irske Stephan P. Dubsky. Med sig til Tyskland, får hun sine tre heste; Toftegårdens Carisma (Stald Calles Bror Bally/Aleksander/DUX2), som hun red Nordisk Mesterskab på i 2011, Stærebogårds Ajour (Alligator Fontaine/Come Back II/Castro), et meget lovende talent fra 2008, samt sin nye hest, Ziggy Marley m2s (Roven xx/Burggraaf/Nooitgedacht).Handlekraft og beslutsomhed Selv handler Caroline hurtigt, når en mulighed byder sig. "Jeg føler mig privilegeret, det skal der ikke herske nogen tvivl om. Jeg er sikker på, der er flere der får muligheden for at tage til udlandet på denne måde, men hvor økonomi, skole eller forældre står i vejen. Takket være mine sponsorer, som blandt andre inkluderer Team Næstved Eliteidræt, der i år har valgt at støtte mig for 3. gang i træk, er det nemmere at overskue flytningen økonomisk. Resten kommer gennem en god overensstemmelse med arbejdsgiver(e) og familie, som alle støtter mig hundrede procent i mine valg - også selvom de måske havde valgt noget andet i min situation. I øvrigt skal jeg på ingen måde glemme at takke folkene bag Animo Nordic, Animo Italia, Pavo samt Fryland Rideudstyr; de støtter mig gennem tykt og tyndt, og uden dem ville tingene slet ikke kunne lade sig give sig på den måde, de kan. Mine sponsorer kan simpelthen ikke takkes nok!", fortæller Caroline. Dog understreger Caroline også, at det kræver både hårdt benarbejde og svære ofringer at nå dertil, hvor hun allerede som blot 17-årig står i dag, "Selvom det for mig er klart, at man selvfølgelig ikke kan få det hele, og at det ikke bare er en dans på roser, synes flere at mene, at jeg får det hele forærende - blandt andet igennem min mor, som rent kontaktmæssigt er meget etableret i den danske ridesport. Til de der skulle være i tvivl, har min mor ikke haft noget at gøre med nogle af mine tidligere arbejdsgivere i udlandet - hverken før eller efter jeg har arbejdet for dem!" griner hun og fortsætter, "Jeg har meget tidligt måtte vælge nære venner, sågar familiemedlemmer, fra i mit liv, da de ikke ønskede mig noget godt. Nu da jeg vil flytte til Tyskland, betyder det også at jeg må vælge min uddannelse fra i denne omgang - et valg som meget få kan sætte sig ind i. Gymnasiet kan, selvom jeg er under Team Danmark, desværre ikke se hvordan det rent teknisk kan komme til at fungere med et distancestudie. Jeg har ganske enkelt set mig nødsaget til at vælge mellem ridning og skole, og valget var i og for sig ikke specielt svært for mig. Skolen vil altid være der!", slutter Caroline Regitze Jensen. Man kan følge Caroline gennem billeder, video og tekst på hendes dagligt opdaterede personblog www.carolineeventing.com samt hendes danske hjemmeside www.caroline-eventing.dk, som hendes mor primært står for at opdatere.  