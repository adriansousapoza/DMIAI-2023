Kronprins Kasper af Vilhelmsborg
2011-12-12T00:18:12
Kasper H. Hansen var her, der og alle vegne på Danish Christmas Show finaledagen lørdag.   I sølvtur finaleklassen på forhindringer over 1.30m red Kasper det sorte lyn Eskador-Star (Hann. e. Escudo II/Ramiro's Son II) til sejr med over to sekunders forspring til klassens andenplacerede Tina Lund på Chubon Ravnes-Have (DV e. Churchill/Atlantic). Rikke Andersen og La Isla Lavida red sig til klassens tredjeplads.   I lørdag aftens fantastisk underholdende Knock-Out springning, stod der igen Kasper H. Hansen og Eskador-Star øverst på resultatlisten. Presset til det yderste blev de dog af Mads Søndergaard og lynhurtige Queen Belladonna der dog måtte nøjes med 2. pladsen.   I den svære Sixbar-springning sejrede danske Simon Yde på Qui Vive med imponerende springning over sluthøjden på 1.95m. Simon og Qui Vive var de eneste der forcerede højden fejlfrit, men belgiske Jan Vermeiren og unge danske Natascha Fremming gjorde begge et flot forsøg.   Igen i stævnets hovedklasse var det Kasper der repræsenterede Danmark bedst. På Silver (KWPN e. Karandasj/Pericles XX) viste Kasper klasse ridning og stort overblik, da han red sig ind på 2. pladsen foran mange internationalt erfarne og succesrige topryttere i den svære Selene Finans Grand Prix. Kun tyske Mike Patrick Leichle var bedre ridende og sejrede på Clausewitz N i omspringningen med tiden 41,13 sekunder mod Kaspers 42,09. Tyske Thorsten Wittenberg red den velspringende Connaught (Holst. e. Cassini I/Sir Shostakovich XX) ind på klassens 3. plads foran Torben Frandsen på It's Catsweazle (Holst. e. Colman/Ahorn Z) og Tina Lund på blot 7-årige Jackson Hole (SWB e. Quite Easy I/Robin Z I) Christian Jansen leverede aftenens outsider præstation da han i flot stil red 13-årige Noklits Dexon (DV e. Corlando/Lavallo) ind på Grand Prix-klassens 6. plads.