Nyt fra Totilas 
2011-12-02T19:44:18
Totilas var for nylig hovedpersonen i det tyske sportsprogram "Heimspiel".    I udsendelsen bringes et længere interview med Totilas rytter Matthias Rath, hans far Klaus-Martin Rath samt stedmor Ann Kathrin Linsenhoff. Derudover vises optagelser fra familiens imponerende hesteejendom i Tyskland, klip fra Totilas træning og dagligdag og slutligt giver Matthias Rath og Totilas en opvisning kommenteret af Carsten Sostmeier.  Hele udsendelsen er lagt på youtube og kan ses her: http://youtu.be/LgMzjVn6sn8  Sidste nyt vedrørende verdenshesten er dog ikke så opløftende, idet Totilas pådrog sig en mindre skade under træningen i onsdags. Det er derfor usikkert om Totilas og Matthias Rath bliver klar til CDI-W i Frankfurt midt i december. Klaus-Martin Rath har udtalt, at de må være forsigtige med Totilas og skridte ham i et par dage. Matthias Rath håber dog at Totilas bliver klar til stævnet, idet hans stedmor Ann Kathrin Linsenhoff er dybt involveret i stævnet og Matthias så frem til at starte det.  I slutningen af januar er planen at Totilas og Matthias Rath rejser til Florida for at starte World Dressage Masters 2012 i Palm Beach. Herefter drager Totilas til Paul Schockemöhles hingstestation i Muhlen i Tyskland, hvor hingsten vil være til rådighed i avlssæsonen.