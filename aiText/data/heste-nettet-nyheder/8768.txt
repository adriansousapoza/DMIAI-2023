Fra dødsfald til sejr på travbanen 
2012-04-02T21:31:25
  Amatørkusken Niels Knudsen glemmer ikke foreløbig søndag 1. april. På Jydsk Væddeløbsbane sad han bag sin kammerats travhest, P J Bit, der kort efter målstregen faldt død om af et hjertestop. Siden vandt selv samme kusk det afsluttende løb med vennens Nicholas Bit. Det kunne godt have været en aprilsnar, men det var nu gravalvorligt, hvad der skete efter afviklingen af fjerde løb i går på Jydsk Væddeløbsbane for amatørkusken Niels Knudsen. Et løb med travhesten P J Bit endte på tragisk vis, da hesten efter en voldsom galoptur faldt død om kort efter målpassage - angiveligt død af et hjertestop. »Jeg kunne 100 meter før mål mærke, at noget var galt med hesten. Jeg mistede ganske enkelt kontakten med den, så noget måtte være galt. Jeg var meget i tvivl om, hvor galt det egentlig stod til, lige da den var faldet om. Jeg har nemlig tidligere prøvet at køre en hest, som lukkede for luften, men den kom sig relativt hurtigt igen. Det gjorde P J Bit desværre ikke,« fortæller den rutinerede travkusk dagen derpå.      Banedyrlægen var hurtigt på stedet, men kunne konstatere, at P J Bit allerede var død. Foto: Ole Hindby.   Vandt efterfølgende med staldkammeraten P J Bit ejes af Niels Knudsens mangeårige ven, Per Møller, som også havde bedt sin ven om at køre staldkammeraten Nicholas Bit i eftermiddagens sidste opgør. Og det blev en meget følelsesladet køretur, der på lykkeligvis endte med sejr for de to hårdt prøvede travvenner. »Det var selvfølgelig svært at komme sig efter sådan en oplevelse, hvor Per pludselig mistede en god hest. Men det hele var faktisk udramatisk på trods af de tragiske omstændigheder. Hesten faldt om ganske stille og roligt, og jeg kom heller ikke noget til. Derfor var jeg også i stand til at sætte mig op i sulkyen og køre i det sidste løb i går. Sejren med Nicholas Bit er en af dem, som jeg har været mest lykkelig for i min karriere som travkusk,« siger Niels Knudsen.    Niels Knudsen på vej mod sejren med Nicholas Bit efter dødsuheldet med staldkammeraten P J Bit. Foto: Ole Hindby. Hestesportens Medier