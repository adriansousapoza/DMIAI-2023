Total dansk triumf i Nations Cup
2017-06-06T08:29:39
Pinsemandag var det dressurens Senior FEI Nations Cup dyst skulle afgøres ved Eguitour Aalborg 2017, og det resulterede i total og overlegen dansk triumf i begge de to sidste afgørende klasser. Hermed levede det danske dressurhold op til springholdet ved at sikre sig sejren på den mest overbevisende vis!   God dag at væe dansker Pinsemandag var så dagen, hvor det danske dressurhold skulle se om de kunne gøre springholdet det efter og løbe med sejren i FEI nations Cup. Det gjorde de! Det blev en dag med masser af flot dressur, hvor det var rart at være dansker.   Det danske dressurhold der bestod af Agnete Kirk Thinggaard, Anna Kasprzak, Charlotte Heering og Daniel Bachmann Andersen gav tilskuerne masser af god dressur at se på, og fik nationalfølelsen op i alle danske, hjælpere og trænere og tilskuere, da dannebrog røg højt til vejrs i Senior Nations Cup konkurrencen ved Equitour Aalborg 2017.   Suveræn dansk sejr over Finland og Holland Med en samlet pointsum på 439,406 sejrede det danske hold nemlig i Blue Hors Senior Nations Cup. Det danske hold passerede Finland med 414,494 efterfulgt af Holland med 413,897 og med USA på fjerdepladsen med 410,220 point.   Men spændingen holdt helt til sidst og blev først afgjort i cuppens sidste klasse Grand Prix Specialen, men der var sikre danske præstationer hele vejen til sejrsskamlen i Aalborg i dag, og danskerne var hele vejen helt suveræne!   Dansk første og anden plads i Küren Det er således, at det bedste resultat i dagens Kür tæller med i holdkonkurrencen i Nations Cup, og her kunne de danske ryttere ikke gøre det bedre end de gjorde her på pinsemandag.   To ekvipager var til start, nemlig Daniel Bachmann Andersen og Anna Kasprzak. Daniel startede ud på den altid iøjefaldende og fangende Blue Hors Zack, og det var i dag særligt seværdigt at opleve den imponerende 13-årige hingst danse over banen, og det er tydeligt at ekvipagen har fundet hinanden. Ridtet blev da også belønnet af dommerne med flotte 75,550 %, hvilket er imponerende set i relation til de meget få Specialer som ekvipagen har redet sammen.   Næste dansker i vælten var Anna Kasprzak på Donnperignon, der efterhånden er blevet en ældre herre på 18 år. Alligevel er han fortsat imponerende at se på og bærer på ingen måde præg af at ligne en hest i sit præstationsmæssige efterår. Når han dansker elegant på tværs af banen, forekommer han at kunne fortsætte i det uendelige, men så længe det kan se ud som det gjorde i dag, og hesten fortsat har lysten og kræfterne til at præstere, er der ingen grund til at stoppe. Anna og Donnperignon høstede velfortjent applaus og indkasserede sig med ridtet førstepladsen med en dommerkarakter på hele 77,300.   Samlet indtog de to danskere henholdsvis både første og andenpladsen i dagens kür og styrkede således Danmarks førerposition forud for eftermiddagens sidste og afgørende klasse.   Sejr og andenplads i Grand Prix Specialen Det blev til en flot gentagelse af resultatet fra Küren i Specialen, hvor danskerne igen var suveræne og uovertrfne.   Grand Prix Specialen havde Agnete Kirk Thinggaard og Charlotte Heering til start, og her blev det til lige så suveræne danske præstationer som i dagens Kür. Klassens vinder blev Agnete Kirk Thinggaard på den 14-årige Jojo Az, der leverede en flot og sikker præstation, dog med et bar dyre fejl i toer-changementerne og i galoppirouetten, men et absolut godkendt ridt. Dommerne belønnede ekvipagen med 72,529 % og ekvipagen blev en entydig vinder hos samtlige dommere, der alle havde parret på førstepladsen.   Charlotte Heering var næste rytter på banen på sin 11-årige Bufranco, og bifaldet fra publikums begejstring over den foregående ekvipage, skabte lidt uro hos Bufrabco, som desværre resulterede i fejl i travprogrammet, hvor Nufranco sprang i galop flare gange. Charlotte Heering lod sig dog ikke slå ud, men bevarede fatningen og fik styr på Bufranco igen, og kom stærkt igen i resten af øvelserne, og red sig hermed op i programmet efter den lidt uheldige start. Det blev til et slutresultat på 70,137%, der dog rakte til en flot andenplads i konkurrencen. Rigtigt godt kæmpet og kommet igen, af den relativt urutinerede ekvipage.   Stort tillykke med en flot samlet indsats til det danske dressurhold ved Senior Nations Cuppen ved Equitour Aalborg 2017.      Det danske senior hold vandt overlegent FEI Nations Cup holdkonkurrencen ved Equitour Aalborg 2017. (Arkivfoto: Tine Lessèl)