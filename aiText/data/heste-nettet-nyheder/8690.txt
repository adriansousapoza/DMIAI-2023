Tre fornemme udmærkelser fra Hestens Værn
2012-03-13T11:45:02
Hestens Værn uddelte tre udmærkelser ved Dansk Varmblods hingstekåring i Herning. Alle relaterer sig til godt horsemanship og blev overrakt af foreningens protektor HKH Prinsesse Benedikte og Hestens Værns formand Julie Fjeldborg.   Mønstringsmedalje Hestens Værns prestigefyldte mønstringsmedalje tildeltes Martin Klavsen for et exceptionelt flot arbejde under hingstekåringen i Herning. Dansk Varmblods avlskonsulent Karin Christensen begrundede valget af Martin Klavsen med ordene: "Den mønstrer, som valget er faldet på i år har udvist ægte horsemanship. Han har mønstret flere hingste under årets kåring, og hver gang har hestene været professionelt og optimalt fremstillet." Martin Klavsen er ansat hos Ib Kirk, Katrinelund   Æresbånd og staldplaketter for godt horsemanship De gladeste og mest veltilpasse heste i unghestechampionatet i henholdsvis dressur og springning tildeles Hestens Værn æresbånd og staldplakette for godt horsemanship. De udvælges på baggrund af testrytterens vurdering af hestens ridelighed, manerer og tilpashed. Det er en bekræftelse af, at der i avl, træning og pasning af hesten ikke er gået på kompromis med dens velfærd.   Gladeste unghest i dressur: Skjoldgaard Donna Rouge efter Blue Hors Don Schufro. Den er avlet hos Birgitte & Lars Skjoldsgaard, Fårevejle.   Gladeste unghest i springning: Ludwigs Concept efter Ludwig AS. Hesten er avlet i Tyskland hos Gerd Sosath, Lemwerder.