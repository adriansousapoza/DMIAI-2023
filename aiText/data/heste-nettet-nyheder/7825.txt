Cantenac tiltrækker sig opmærksomhed
2011-06-22T16:00:02
Favoritten til Dansk Derby på søndag er en forkælet hest, der automatisk tiltrækker sig opmærksomhed med sin store personlighed.  Cantenac tager imod i sin boks med den overlegne selvsikkerhed, der kendetegner en klassehest. Han lader sig villigt klappe og klø, for selv om han er hingst, er han fredsommeligheden selv - lige indtil han laver ballade med sin rytter, sådan bare for sjov. Det er ikke uden stolthed, at træner Bent Olsen betragter sit derbyhåb i stalden på Klampenborg Galopbane, for Cantenac har ikke gjort meget forkert i karrieren, to sejre i to starter er det blevet til i år, herunder det klassiske 2.000 Guineas. »Cantenac er så tough, har aldrig haft en sygedag og kender kun én vej, og det er fremad. Vi ved jo meget tidligt, når vi får nye heste i træning, om de er noget særligt. Cantenac har lige fra begyndelsen været i særklasse, og det er grunden til, at han ikke startede mere end fire gange som toåring, fordi vi passede på ham. Ejer Lone Kaj-Nielsen vil nemlig meget gerne igen kunne tage imod vinderen af Dansk Derby i vindercirklen,« siger Bent Olsen. Lone Kaj-Nielsen vandt Dansk Derby i 2008 med Master Kid, og hun forsøgte i 2009 at gøre kunststykket efter med Reventon, der er helbror til Cantenac og blev valgt til årets hest som toåring, men det lykkedes ikke. »Derfor han vi lagt en anden taktik med Cantenac, der udelukkende er gået på at vinde Seeland Dansk Derby. Man kan sige, at vi begyndte forberedelserne til på søndag, allerede da han kom i træning for over halvandet år siden som åring,« fortæller Bent Olsen, der også hæfter sig ved, at Cantenac mere ligner Master Kid, som Cantenacs mormor er mor til, end helbroderen Reventon. Galopheste er arbejdsdyr Det er da også Master Kid, som Cantenac træner med til daglig. Bent Olsen træner gerne de samme heste sammen hver gang, for så kan han bedre bedømme deres form. »Cantenac er i så god form, som han overhovedet kan blive. Siden sidste start har han cantret langt og gået nogle hurtige arbejder med Jacob Johansen. Han får ikke problemer med distancen, fordi han er så stærk, og man kan placere ham i feltet, hvor det passer bedst,« påpeger Bent Olsen. I hans stald har hestene ikke - som i mange andre stalde - kælenavne. »Galopheste er ikke nussegrise, men arbejdsdyr, som skal tjene penge, derfor går vi ikke ind for kælenavne.« Men det betyder ikke, at hestene ikke bliver forkælet. »Cantenac er meget forkælet og får masser af opmærksomhed. Hvis ikke, skal han nok selv sørge for det,« griner Bent Olsen og tilføjer, at sådan vil det altid være med de gode heste. Forventer fart på løbet Som sædvanlig er der to store spørgsmål i et derby: Vil hestene stå de krævende 2.400 meter? Og vil de alle komme sikkert rundt i det lumske tribunesving? Bent Olsen forventer, at der bliver fart på løbet, og det kan give nogle af de heste, som ikke har prøvet svinget før, problemer. »Jeg forventer det, fordi der er nogle frontrunnere med. Og jeg håber det, så jockeyerne ikke bliver nødt til at 'rykke hovederne' af hestene for at holde dem tilbage. I et langsomt løb kan alt ske, og en outsider kan vinde. Jeg tror, at god fart er til fordel for begge mine heste, for man må ikke glemme Gold Bridge, der også er fantastisk gående og sikker på distancen,« garanterer Bent Olsen. »I min tid har der ikke været et derby med så mange hopper i feltet, og derfor kan det da godt være, at nogle af hingstene bliver lidt forvirrede,« forudser Bent Olsen om optakten til løbet, der har de maksimale 15 heste til start, heraf er de otte hopper. En af hopperne er da også blandt favoritterne, nemlig Madame Esprit, der vandt Derby Trial. Der er 400.000 kroner til vinderen af det blå bånd, som derbyet også kaldes. De bedste i Skandinavien Der er i alt 11 løb på programmet, herunder det internationale løb Härkila Dansk Pokalløb, hvor 11 af Skandinaviens bedste heste kommer til start. Blandt dem er derbyvinderen fra 2006, Peas And Carrots, der med sin store udstråling altid bliver beundret i paddocken. De yngste, toåringerne, skal løbe for første gang i Danmark, og de treårige heste, som ikke klarer derbyets lange distance, kæmper om æren i Larch Ærespræmie. Hatte og alt det andet Der er igen i år hattekonkurrence med første-, anden- og tredjepræmie i hver kategori: ? Mest kreative damehat ? Flotteste/mest elegante damehat ? Sødeste børnehat ? Bedste herrehat. Derudover er der forskellige boder med mad samt champagnebar. Desuden er der diverse underholdning, herunder rodeohest for børn og voksne, hatteværksted, musik, ponyridning og spejderne med ansigtsmaling og badgeværksted m.m. Første løb starter klokken 13.40.  TV 2 SPORT sender fra derbydag klokken 15-16.30. Af Hanna Milling, Hestesportens Medier