En drøm for enhver hesteejer
2011-05-27T09:00:01
4-årige Wishing Stone er dansk travsports repræsentant i et af verdens mest prestigefyldte travløb, Elitloppet, som søndag afvikles i Stockholm. At se sin hest i det løb er en drøm for enhver hesteejer. Og pengene er også gode - tre millioner svenske kroner venter alene til vinderen.  Nordjyden Knud Erik Ravn med base i Aalborg er en privilegeret mand - eller i dette tilfælde travhesteejer. Han har gennem sit liv brugt mange penge på sin passion, travsporten, og indtil nu er det faktisk lykkedes forretningsmanden ved flere lejligheder at få en særdeles god tilbagebetaling på flere af sine investeringer. Sidste år solgte han således halvdelen af den nu fireårige hingst Wishing Stone til amerikanske ligesindede. Wishing Stone var som treårs i sit fødeland USA en af sin årgangs allerbedste, men nu er hesten i Europa, hvor den på søndag på Solvalla-travbanen i Stockholm er med i et af verdens mest prestigefyldte travløb, Elitloppet. »Det er et af verdens største travløb, og for mit vedkommende er det faktisk anden gang i mit virke som hesteejer, at jeg prøver det. Elitloppet er sammen med dansk travsports eget internationale storløb, Copenhagen Cup, løbene at være med i som dansk hesteejer«, siger Knud Erik Ravn. At amerikanerne så også har deres Hambletonian, som betragtes som verdens største løb for treårige heste, er en anden sag. Det løb var i øvrigt med til at give Wishing Stone sit gennembrud, da den besatte tredjepladsen i løbet i fjor. »Elitloppet er løbet, hvor de bedste ældre heste fra hele vejen sætter hinanden stævne. Det kan kun lade sig gøre, fordi præmiesummen er meget stor. Svenskerne har været utroligt dygtige til at skabe en festagtig stemning, hvor travfans fra hele Europa kommer til Stockholm, og det når det sportslige er helt i top, så får man også mediedækningen«, siger han. Yngste deltager Wishing Stone er med sine blot fire år yngste deltager i Elitloppet. Og det ville for mange trænere og hesteejere have været en svær beslutning at lade så ung en hest være med på så højt og hårdt et plan. Det har det også været for Knud Erik Ravn. Elitloppet afvikles nemlig over to heat, hvor de fire bedst placerede fra hvert heat mødes i finalen om en førstepræmie på tre millioner svenske kroner. Det vil sige, at finalehestene skal løbe to løb på samme dag og med få timers mellemrum. »Det var heller ikke planen, at Wishing Stone skulle have været med i Elitloppet. Sigtet var for flere måneder siden et andet godt løb på dagen kun for fireårige heste, men jeg er blevet overbevist af hestens træner, franskmanden Fabrice Souloy, om, at Elitloppet var det rigtige løb at starte i«, slår Knud Erik Ravn fast. Fuld tillid til træneren Selv om der var et kæmpe pres fra Souloy, så vendte den danske hesteejer sagen med sine amerikanske delejere. Efter lidt betænkningstid kunne han så vende tilbage til træneren med et ja til det prestigefyldte travløb, som på søndag vil blive set af mere end 30.000 mennesker på Solvalla-banen. »Jeg har fuld tillid til hestens træner, og hans vurdering har vitterlig vejet tungt i min beslutning, og det vil også gøre sig gældende ved næste start, som kan blive Copenhagen Cup på Charlottenlund Travbane midt i juni«, siger Knud Erik Ravn, forudsat at hesten er sund og rask til den tid. En anden væsentlig årsag til det endegyldige ja var også, at Wishing Stone efter sin seneste start, hvor den vandt næsten en million svenske kroner i et stort fireårsløb i Göteborg, aldrig har været i bedre løbsform. »Fabrice Souloy er bare en rigtig dygtig træner. Han er ikke som de fleste franske trænere. Han taler frem for alt godt engelsk og er dermed til at kommunikere med, og så har han humor«, siger Knud Erik Ravn. Og når den franske træner har et tæt samarbejde med en af sine landsmænds bedste kuske, Jean Michel Bazire, så står den dansk-amerikanske ejerkreds godt rustet inden søndagens løb. De to franskmænd har efterhånden et tiårigt langt samarbejde bag sig. Vil stå lidt for sig selv Wishing Stone hører til i verdenseliten, derom hersker der ikke længere tvivl. Senere venter givet også en indbringende avlskarriere. Som væddeløber har Wishing Stone indtil nu indløbet lidt over otte millioner danske kroner, men det gør ikke hesten til storfavorit i sit heat. »Modstanderne er uhyggeligt gode på søndag, så intet er absolut givet på forhånd«, siger Knud Erik Ravn, der som de fleste hesteejere helt sikkert får pulsen op, når feltet og de topmotiverede kuske søndag ved 14.30-tiden gør sig startklar. »Jeg er i den heldige situation, at jeg er blevet inviteret indenfor flere steder på banen, når løbet skydes i gang. Jeg har nok ikke nerver til at tale med alt for mange mennesker lige op til starten og er derfor typen, som helst skal stå lidt for mig selv. Men det kan jo blive svært nok, når man er omgivet af mere end 30.000 tilskuere«, siger Knud Erik Ravn. Skulle det ikke lykkes for Wishing Stone at nå til finalen, så har Knud Erik Ravn også andre strenge at spille på. Travweekenden på Solvalla tyvstarter fredag med en række løb, men festen skydes først for alvor i gang lørdag. Her kan han som delejer på en anden amerikanskfødt hingst se sin Navy Seal være med i det såkaldte 'lille Elitlopp'. Noget lille løb er der nu ikke tale om, vinderen af finalen får hele 600.000 svenske kroner for besværet. Af Teit Rasmussen, Hestesportens Medier.