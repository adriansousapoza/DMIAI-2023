Masser af heste og hunde til Store Hestedag
2012-09-01T12:07:13
Der er noget for enhver smag til Store Hestedag på Roskilde Dyrskueplads i denne weekend. Over 1.000 heste og flere hundrede hunde har fundet vejen hertil.   Udover de mange heste og hunde har over 100 stande fået plads i området. Her er alt hjertet kan begære af rideudstyr, foder, strøelse, banemateriel og hundeudstyr. Derudover uddeler flere af standende gratis blade og afholder konkurrencer med flotte præmier.   Rundt på pladsen forefindes syv baner/ringe, hvor der afholdes bl.a. DM i Mounted Games, spring og dressur konkurrencer, kåringer, DM i Agility for hunde, præsentation af æsler, kørsel og meget meget mere.     JP-Photo.dk    JP-Photo.dk Mellem aktiviteterne er der mulighed for masser af shopping efter de mange gode tilbud. Bliver man sulten undervejs forefindes der på pladsen masser af spisesteder, fra sanwich over cowboymad til burgere med flammegrillet bøf, og naturligvis de efterhånden obligatoriske kæmpepandekager med alskens fyld.  Store Hestedag er årets største udendørs hestearrangement og årets store hesteshow afholdes både lørdag og søndag i den store ring 1. Showet byder bl.a. på Fonzie - The Pony Show, Tanzende Beine og The Drumhorses. Et show der naturligvis er gratis når først entreen er betalt.   Er man til andet end shopping, er der desuden flere foredrag og inspiration. Der er flere stande der udover standen også holder foredrag i den lille ring. Der er bl.a. instruktion til kørsel, Kranio Sakral terapi på heste, foredrag ved sadelmager, info om langdistance og foredrag om naturlig kommunikation og naturlige ridetekniker.   I hundeområdet afholdes der opvisninger med bl.a. Schæferhunde, Hønsehunde, Fields Trail Springer Spaniel og konkurrencer i agility, Rally lydighed og Lure Coursing.   Der er hermed lagt op til en spændende weekend i hestenes og hundenes tegn.        