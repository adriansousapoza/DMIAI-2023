OL-hold i dressur udtaget
2012-07-10T20:43:35
Landstræner Rudolf Zeilinger har sat navn på de fire dressurryttere, der skal repræsentere Danmark ved OL i London. Nathalie zu Sayn-Wittgenstein på Digby, Anna Kasprzak på Donnperignon og Anne van Olst på Exquis Taikoen udgør landsholdet, mens Lisbet Seierskilde på Jonstrupgaardens Ranuer skal ride individuelt i London. Sidsel Johansen på Schianto bliver reserve, og Anne van Olst tager Exquis Clearwater med som reservehest. Dermed er det et stærkt mix af erfarne OL-medaljetagere og unge talenter, der skal til London og forsvare bronzemedaljen fra 2008.   Ambitiøs landstræner Rudolf Zeilinger har brugt denne weekends CHIO-stævne i Aachen og CHIO-stævnet i Rotterdam for to uger siden til at få en sidste vurdering af ekvipagerne i bruttotruppen, inden han i dag satte navne på OL-holdet. Og landstræneren tror på OL-succes: "Det er fire stærke ekvipager, vi sender på banen i London. Det er både erfarne og nye stjerner, og med det, de har vist, tror jeg på, at Danmark er en stærk kandidat i forsvaret af bronzemedaljen fra 2008", siger Rudolf Zeilinger.   OL-chance til unge talenter Anna Kasprzak og Donnperignon har, trods et meget kort partnerskab, indtaget den internationale dressurscene med storm og leveret super resultater, her senest ved CDIO-stævnet i Aachen, hvor det i Grand Prix Specialen i dag blev til en 7. plads. 22-årige Anne Kasprzak har kun lige taget hul på sin seniorkarriere, og sammen med hesten Donnperignon har hun altså redet sig direkte ind på OL-holdet. Lisbet Seierskilde var med på det danske dressurlandshold ved EM i Rotterdam 2011, hvor holdet sikrede sig en plads ved OL, og ved CDIO-stævnet i Rotterdam for 14 dage siden var hun og hesten Jonstrupgaardens Raneur bedste danske ekvipage på holdet, der blev nummer 4.   OL-veteraner går efter mere metal I 2008 var de en del af det landshold, der sikrede Danmark den historiske OL-bronzemedalje i dressur. Nu er Nathalie zu Sayn-Wittgenstein på Digby og Anne van Olst på Exquis Taikoen klar til at gå efter mere OL-metal i London. "Det er mit 5. OL, og denne gang bliver det på Exquis Taikoen. Exquis Taikoen har endnu ikke den store erfaring på den internationale scene, men det er en fantastisk hest, som ikke har nogen svagheder, og sammen med landstræner Rudolf Zeilinger skal vi nok få lagt en god træningsplan, så han topper ved OL, så vi kan vinde en medalje igen", udtaler Anne van Olst.   Storform inden OL I torsdags blev landsholdet med Nathalie zu Sayn-Wittgenstein, Anna Kasprzak, Anne van Olst og Sidsel Johansen nr. 2 i holdkonkurrencen i Aachen, og i dag har de også vist stærke takter i den Olympiske Grand Prix Special ved samme stævne. Her blev det til en flot 5.plads til Nathalie zu Sayn-Wittgenstein, mens Anna Kasprzak blev nummer 7. I CDI4* var Anne van Olst til start på Exquis Taikoen, og her blev det til en flot 3. plads i gårsdagens Grand Prix Special. Søndag klokken 10.00 er det så muligt, at se de tre OL-ryttere Nathalie zu Sayn-Wittgenstein, Anna Kasprzak og Anne van Olst i aktion igen, når Grand Prix küren løber af stablen i Aachen.   Et talentarbejde bærer frugt Det kræver hårdt og målrettet arbejde at nå hele vejen til toppen. Derfor har Dansk Ride Forbund med talentsponsoren First Horse Hesteforsikring og talent-turnerings-sponsorerne ECCO og Bundgaard Byg i ryggen satset massivt på talentarbejde indenfor dressursporten. Og det er dette talentarbejde, der nu for alvor springer ud. Anna Kasprzak, Lisbet Seierskilde og Sidsel M. Johansen har alle været en del af talentudviklingen fra de var ponyryttere og gennem junior-, ungrytter- og U25-årene til de nu er på vej til OL.   OL i London varer fra den 27. juli - 12. august, og dressuren afvikles den 2., 3., 7. og 9. august.   Kilde: DRF  Nathalie zu Sayn-Wittgenstein på Digby (Arkivfoto: JP-Photo)