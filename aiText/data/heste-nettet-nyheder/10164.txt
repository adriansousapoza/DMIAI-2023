Så kom ”de tunge drenge”
2013-08-22T11:56:37
Konkurrencen spidser for alvor til, nu hvor sidste rytter fra favorit-nationerne så småt kommer på banen.  Kristina Sprehe red et smukt program på avlshingsten Desperados FRK e. De Niro/Wolkenstein II, ekvipagen viste flotte travøgninger og flotte traverser samt en imponerende passage med stor løft og afskub. Desværre havde også denne ekvipage lidt problemer med at holde rytmen i piaff. I en ellers imponerede galopøgning, changerede Desperados før tid, hvilket også kostede point. Uden øvrige fejl blev scoren for Kristina Sprehe og Desperados 75,137 %.  Norske Cathrine Rasmussen, der ligesom sin landsmand Ellen Birgitte Farbrot, er bosiddende i Danmark red et stabilt og flydende program på Florestan-sønnen, Fernandez til en score på 69,271 %. Svenske Tinne Vilhelmson-Silfven red Don Auriello sikkert gennem et flot program med højdepunkter i traverser og piruetterne. Don Auriello e. Don Davidoff/White Star mangler en smule energi i sin passage og kombineret med fejl i changementsserien, endte den svenske ekvipage med 75,046 %.  Os der ikke havde fornøjelsen af at opleve OL-guldmedaljevinderen i London sidste år, fik til fulde revanche i dag. Britiske Charlotte Dujardin og Negro-sønnen Valegro er absolut unikke. Charlotte Dujardin mestrer ligeledes den svære kunst, at få dressurens vanskeligste øvelser til at se legende let ud og Valegro synes at danse sig gennem Grand Prix-programmet uden de mindste vanskeligheder ved noget som helst. En helt igennem fantastisk oplevelse, som også blev belønnet med 85,912 %. Mon ikke vi i denne ekvipage også har EM-guldvinderen, hvis stilen fortsættes.  Herefter fulgte den hollandske storfavorit, Adelinde Cornelissen og Jerich Parzival e. Jazz/Ulft. Efter at Adelinde sidste år i London måtte se sig slået af Charlotte og Valegro, har Adelinde udtrykt ønske om at få et mere let udtryk i hendes ridt, og har bl.a. skiftet træner, idet Adelinde tidligere var trænet af Sjef Janssen. Adelinde havde i dag mange højdepunkter i sit ridt, hvor specielt hendes piaff blev belønnet med 9-taller fra dommerne. Generelt leverede Adelinde et flot og flydende program med, ja måske, et mere let udtryk end vi oplevede sidste år. Adelindes fejlfrie ridt blev belønnet med 80,866 %.  Sidste danske rytter i ilden var Nathalie zu Sayn-Wittgenstein og Digby. Nathalie leverede som altid et solidt og flydende program, med højdepunkter i galopprogrammet hvor især galoppiruetterne og seriechangementerne blev belønnet med 8-taller. I alt opnåede parret 76,003 %, og leverede dermed det bedste danske resultat. Desværre må vi nu også erkende, at meget skal gå galt for tyske Helen Langehanenberg, hvis Danmark skal fastholde deres 3. plads i holdkonkurrencen.    Nathalie zu Sayn-Wittgenstein og Digby (Arkivfoto: JP-Photo)