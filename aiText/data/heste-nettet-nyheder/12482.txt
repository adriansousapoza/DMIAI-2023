Dobbelt UVM mester vinder 6-års finalen ved JBK   Reportage
2016-10-21T20:31:35
Den dobbelte UVM verdensmester Fiontini med Severo Jurado López i sadlen vandt suverænt DRF dressurhampionatet for 6-års heste ved Odense Horse Show, og fik taget i hallen til at løfte sig, da publikum efter ridtet brød ud i begejstring   Klar favorit - suveræn vinder Fiontini var med to verdensmesterskaber i bagagen fra UVM 5-års og UVM og vinder af DRF kvalifikationen for 6-års heste på forhånd udråbt til det utvetydigt bedste bud på en finalevinder, og at spille på hende som vinder, ville tvivlsomt have givet stor payback hos bookmakerne. Hoppen kom på banen som den sidste hest i klassen, så spændingen - hvis nogen på forhånd skulle tvivle på en sejr til Fiontini - var intakt til det sidste.   Den danske hoppe er avlet af Hanne Lund og Henrik Hansen og er efter Fassbinder / Blue Hors Romanov. Den redet af Severo Jurado López for Helstrand Dressage, men er netop lige blevet solgt til Svenske Beata Söderberg. Det var imidlertid aftalen at Severo skulle ride hoppen til fredagens 6-års finale ved Odense Horse Show.   Med en samlet karakter på 9.860 indtog Fiontini ikke uventet suverænt førstepladsen i klassen, og udløste hermed den sidste smule spænding, under stor tiljubel af publikum. Ekvipagen udførte et flot program, hvor især traven blev bemærket af dommerne "traven er elastisk med kæmpe sving og bæring. Hvad mere kan vi ønske os? - 10!" var dommerkommentaren efter programmet. Fiontini, fik tildelt yderligere to 10-taller i henholdsvis galop og kapacitet, mens hun måtte 'nøjes' med 9.5 i skridt og 9,8 i ridelighed.   Dansk trakehner på andenpladsen Den renstammede trakehner Kipling, der ligeledes har været UVM deltager to år i træk, og er et helt igennem dansk produkt, indtog en populær andenplads i 6-års finaleklassen med sin faste makker AnneTroensegaard i sadlen. Parret dansede harmonisk på banen opnåede en flot samlet score på 8.740, til trods for at der indsneg sig en lille fejl. Ekvipagen fik bl.a. 9.4 i trav, 8.8 i ridelighed og 8,7 i kapacitet.   Kipling der er efter E.H. Hofrat med E.H. Hohenstein som morfar, er opdrættet og ejet af Peter Christensen i Nakskov, men er igennem flere år blevet fast uddannet og redet af Anne Troensegaard, der også har redet ham til UVM. At Klipling og Anne har en hel særlig relation og forståelse for hinanden og at Anne nyder at have med denne arbejdsvillige hest at gøre, er tydeligt for enhver, der har set dem samarbejde. I dag var ingen undtagelse. Det var især opmuntrende at se, en rytter i en så afgørende en klasse, have så stort et overskud til at hun under ridtet kunne rose sin hest med et klap på halsen, når han udførte sine changementer korrekt. Dejligt at se så positivt et samspil mellem rytter og hest.   Dommerne kvitterede ligeledes. Klipling fik ros for at have en utrolig elegant trav og de fremhævede ham som en flot og lydhør hest.      Kipling med Anne Troensegaard i 6-års finalen (forsidefoto: Dariusz Foto)   Wilson Stensvang på tredjepladsen Tredjepladsen gik til Wilson Stensvang der med 8,680 point, sikrede sig 3. pladsen med Sanne Henningsen i sadlen. Det blev til bl.a. et 9-tal for traven og 8,7 for både galop, ridelighed og kapacitet.   Se hele resultatlisten fra 6-års klassen her.      Fiontini og Severo Jurado López i 6-års finalen (forsidefoto: Dariusz Foto)  