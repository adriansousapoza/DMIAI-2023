Emma Marie Hansen i front ved DRF mesterskaberne for junior/yr
2017-06-09T22:39:53
Denne weekend afvikles der internationalt militarystævne i Kalundborg på det flotte anlæg hos CEP. I den ene af de internationale klasser indgår også det danske mesterskab for junior/yr. Her har Emma Marie Hansen på Lajos K lagt sig i spidsen med 53,0 straf. Rikke N. Andersen og Roxanna puster hende i nakken med kun 0,2 straf point mere. Også Ida Holm Jessen Knudsen ligger tæt på med sine 53,5 straf. Kommer Emma to sekunder for langsomt ind i morgen har hun sat sin førring over styr.   Mesterskabet afvikles som en del af CCI1*, i den samlede klasse er der lige nu ikke nogle danskere med i toppen. Klassen føres af svenske Louise Svensson Jähde på Fidelius 35 med 41,1 straf.   I CIC2* er det også svensk føring med Nicklas Lindbäck på Plenty of Magic i front. Han har redet til 42,2 straf. Bedste dansker efter dressuren er Hanne Wind Ramsgaard på Vestervangs Arami med 43,9 straf, det rækker for nuværende til en tredjeplads. Lige efter Hanne ligger Anne Dorthe Møller Espersen på Mr. Chaplin med 45,2 straf.   I CCI2* fører endnu en svensker: Jonna Britse på Quattrino med 43,8 straf. Niels Goldschmidt er eneste dansker til start i denne klasse og ligger nummer tre ud af de fem startende med 50,2 straf. Niels rider på Lasse.   Ponyerne har også en enkelt international klasse at ride ved dette stævne, det er CCIP2*. Her står der Tyskland på de første seks efter dressuren, bedst af dem er Linn Sophie Mauchert på Prins Maestro med 39,2 straf. To danskere er til start her og de ligger begge uden for placering inden terrænet.   Ud over de internationale klasse afvikles der også nationale klasser. Resultater og startlister findes på equipe.com   Både terræn og springning streames live på equisport.tv