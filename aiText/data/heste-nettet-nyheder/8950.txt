Kravet er karrierens bedste løb 
2012-05-24T20:36:50
Local Conch og Flemming Jensen var et stærkt par i fjor, men står med ryggen mod muren inden lørdagens start på Solvalla i Sweden Cup. Skal den nå finalen, kræver det ifølge træneren karrierens bedste løb.   I fjor triumferede Local Conch og Aalborgtræner Flemming Jensen i Sweden Cup - ofte omtalt som 'den lille udgave af Elitloppet', et af verdens største sprinterløb for ældre travheste. Opgaven med at forsvare titlen omgivet af godt 30.000 tilskuere ser mere end tung ud i år. »Rent træningsmæssigt synes jeg faktisk ikke, at han er så langt fra den form, som gjorde ham vinder af løbet for et år siden. Men resultatmæssigt er vi her og nu langt fra. Det gør, at optimismen ikke er så stor, inden vi begiver os til Solvalla,« siger Flemming Jensen. Det er startpladsen i anden række med nummer 10, som sætter trænerens forventninger ned. »Han har aldrig rigtigt gået virkelige topløb fra anden række, men dog vundet. Skulle det lykkes ham på den aktuelle distance at gå videre, så vil jeg sige, at det vil være det bedste løb, han nogensinde har gået fra en startplads i anden række,« siger han. Local Conch var for hidsig og samtidig uheldig, da den trådte en sko af i sin sidste start i Norge. Det bragte hesten ud af balance med galop til følge. »Jeg ændrer lidt på hans udstyr, så han bliver lukket mere til og ikke kan høre så meget af al larmen,« forklarer Flemming Jensen.     En start ad gangen Local Conch var sidste år med i Copenhagen Cup, men lige nu ligger det danske storløb på Lunden ikke og lurer rundt om hjørnet. »Det vil være for meget at forlange, at vi inden starten på lørdag allerede nu taler om Copenhagen Cup. Jeg tror ærlig talt, at alle omkring hesten vil være oven ud lykkelige, hvis bare det lykkes at nå finalen i Sweden Cup,« siger Flemming Jensen, som også starter sine to tophopper Mathilde Trøjborg og Nobodybeatsthebeat. »Vi kan kun håbe på masser af tempo, hvis de skal have chance for at komme lidt ind i løbet, da de som Local Conch har dårlige startspor. De blev jo begge besejret i DM for Hopper sidst, men som løbet blev kørt, skuffede de bestemt ikke,« siger han. Flemming Jensen varmer så småt op med en enkelt køretur fredag, hvor derbyhåbet Rebus starter. Her har træneren omvendt forhåbninger om et godt resultat.   »Jeg tror ikke, at formen nogensinde har været bedre på Rebus. Sidst gik han på en tung bane, men gik nok engang en fin tid. Jeg tror faktisk, at han vil gå et ganske godt løb,« siger træneren, der straks efter sidste køretur lørdag stikker næsen retur til stalden i Danmark og således misser søndagens hovedløb, Elitloppet. Der er heste, som skal trænes og nye starter venter mandag aften på hjemmebanen i Aalborg.   Af Hestesportens Medier  Det er ikke optimisme, som Flemming Jensen har mest af forud for weekendens start på Solvalla med Local Conch. Foto: TR Foto.