Fantastiske Hasse
2013-08-23T16:46:15
Publikum ved EM i Herning havde i dag og i går den store fornøjelse at opleve Hasse Hoffmann i give clinic.  Allerede i marts ved Dansk Varmblods Hingstekåring i Herning oplevede vi, hvordan Hasse som testrytter ved Unghestechampionat levende og humoristisk forsøgte at opdrage og belære publikum til bedre opførsel og mere korrekt ridning.  Samme entusiastiske og humoristiske Hasse oplevede vi disse to dage, hvor Hasse gav clinic på JYSK Arena med fulde tribuner og tilskuerpladser til følge.   Hasse havde medbragt et udvalg af sine elever og heste på forskellige niveauer og derigennem forsøgte han at forklare dressurhestens uddannelse fra ny-tilredet unghest, til færdiguddannet Grand Prix-hest. Som tilhører sad man tilbage med et enkelt ønske, et ønske om at Hasse havde haft et par timer mere til hans clinic.  Den røde tråd igennem clinicen var, at vi skal passe bedre på vores heste. Vi skal huske at klappe dem, når de gør det godt. Vi skal huske at give dem skridtpauser. Vi skal lade vær med at overdrive med stævnedeltagelse på vores unge heste. Ideologien om at de unge heste skal ud og kigge, resulterer nærmere i en hest med skræk for arenaen.    Hasse Hoffmann (Arkivfoto: JP-Photo)