Rusty Dust legede sig til sejren 
2011-10-24T10:45:02
  Det blev favoritterne Rusty Dust og Randi Bork, som tog sig af de to finaler i Dansk Avlsløb søndag eftermiddag på travbanen i Billund. Begge heste styrede løbet straks fra start. Dansk travsport har i treårige Rusty Dust et stort talent. Hvis der overhovedet er noget negativt at sige om hesten, så skulle det da lige være, at den er på svenske hænder. Som åring blev hesten solgt på auktion for 50.000 kroner til hesteejere hos den svenske træner Tomas Malmqvist, og nu har den indløbet næsten 1,3 millioner kroner. Søndag eftermiddag var Rusty Dust igen på besøg på Billund Trav, og igen gav hesten opvisning med en overbevisende sejr i årets sidste start i Land Rover Dansk Avlsløb 2011 for hingste og vallakker. Den svenske topkusk Thomas Uhrberg valgte straks fra start at vise, hvor sejren skulle hen, da han placerede sin megafavorit i front. Derfra var det øvrige felt statister. »Han var fin fra start og tog selv spids, så det var bare om at holde fast i linerne. Han var lige så fin, som da jeg kørte ham første gang i foråret. Han har mødt mange gode heste i sæsonen, så jeg ville ikke køre hurtigere, end det var nødvendigt. Han gjorde det hele selv, og hesten vandt med kræfter i behold«, sagde Thomas Uhrberg. Rusty Dust, der er opdrættet i Skive af Thomas Lind-Holm, vandt i tiden 1.14,2a/1900 meter, hvilket faktisk ikke siger meget om hestens enorme kapacitet. Det bliver virkelig spændende at se, hvor langt den rækker i sin videre karriere. Hovedmålet til næste år er at vinde Dansk Trav Derby. Lokal Billund-sejr hos hopperne Makkerparret Chr. M. Lauridsen og Villy Christensen i Nr. Nebel har været med i travsporten i mange år. De har sammen opdrættet og ejet mange fine heste, og i samlingen befinder sig Randi Bork. Den treårige hoppe vandt nemlig let pigernes udgave af Land Rover Dansk Avlsløb 2011. Desværre var løbet fyldt med masser af galoperende heste, men de seks heste, som reelt udgjorde feltet ud på den sidste omgang og specielt Randi Bork og kusken Morten Friis, leverede omvendt varen. »Som hun var i dag bag startbilen, så kunne jeg bare køre frem i spids. Ejerne har gjort et stort stykke arbejde, men lidt miljøbytte til vores stald i Skive har været med til at gøre hende opmærksom på, at livet som travhest er andet end at gå hjemme og hygge sig«, sagde Morten Friis efter sejren til hele 100.000 kroner. En fin Rasmine med Gordon Dahl blev kørt helt optimalt og hentede overraskende andenpladsen før Repeat To Try, der undervejs havde taget slæbet i andet spor udvendigt for førende Randi Bork. Det bliver træner Morten Friis opfordring til ejerne, at Randi Bork nu gør en start mere, inden det bliver vinterpause. Og den start bliver i Grand Circle 3-års Hoppechampionat i næste måned, hvor der også bliver store penge på spil.