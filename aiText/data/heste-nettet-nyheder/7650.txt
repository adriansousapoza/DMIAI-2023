Dansk toppræstation ved World Cup   Opdateret
2011-05-01T00:31:15
"Jeg niver stadig mig selv i armen, så den er nok fuld af blå mærker". Sådan sagde Nathalie zu Sayn-Wittgenstein efter finalen i Reem Acra World Cup dressur, hvor det kun lykkedes én rytter at snige sig foran den danske ekvipage. Og det var Danmark, og det var Danmark.... Selvom Danmark kun var repræsenteret med én rytter ved World Cup-stævnet i Leipzig, så lykkedes det alligevel det danske publikum at få rødglødende hænder, for der var rigtig meget godt dansk ridning at klappe af fra Nathalie zu Sayn-Wittgenstein og Digby. Topformen som ekvipagen har vist til stævnet i Leipzig inkasserede i dag 80.036% i Grand Prix Freestyle. "Mit mål var at komme i top seks" fortæller Nathalie og dermed må det siges at den danske toppræstation mere end indfrier alle forventninger hos Nathalie zu Sayn-Wittgenstein. "I aften kører vi hjem her fra stævnet, jeg har en lille søn der gerne vil sove i sin egen seng" svarer Nathalie til spørgsmålet om, hvorvidt aftenen skal fejres med champagne. "Herefter får Digby fri og så gælder det Aachen og DM, som er sidste chance for at kvalificere sig til EM". Toppræstationen ved World Cup-stævnet giver dog også anledning til store forventninger til de to i fremtiden, omend det må siges, at Nathalie og Digby siden deres comeback ved det internationale dressurstævne i Bernstorffsparken i 2010, kun har redet én vej, og det er fremad i placeringsrækkerne ved internationale stævner.  Nathalie zu Sayn-Wittgenstein og Digby Foto: JP-Photo.dk Holland tog sejren Adelinde Cornelissen og Jerich Parzival vinder af Reem Acra World Cup 2011 med 84.804%, et overbevisende resultat, der gav de hollandske storfavoritter en velfortjent podieplads efter at have måtte udgå fra VM i Kentucky pga. en diskvalifikation. Adelinde kunne dermed også se sig selv placeret foran to andre populære hollandske ryttere, nemlig Edward Gal og Hans Peter Minderhoud. Edward Gal mistede sidste år sin absolutte tophest, og den er savnet af de hollandske ryttere, ikke blot som holdmakker men også som konkurrent. "Jeg savner stadig Totilas, at have så suveræn en hest på vores hold fik mig til at træne endnu hårdere" fortæller Adelinde. Ligesom Nathalie zu Sayn.Wittgenstein har Adelinde Cornelissen heller ikke tid til at hvile på lauerbærerne, "Jeg kører hjem i aften, da jeg skal arbejde i morgen" siger den nykårede World Cup-vinder, der også har EM-kvalifikation som det næste store mål.  Adelinde Cornelissen og Jerich Parzival Foto: JP-Photo.dk Chokbølgen blandt det tyske publikum Tysklands to ryttere i World Cup-feltet red som de sidste i klassen. Ulla Salzgeber og Herzruf´s Erbe, der red deres første store turnering, fik med 78.821 tredjepladsen. Men det var snarere Isabells Werths resultat, der fik hjemmebanepublikummet på den anden ende. Den tyske favoritekvipage måtte efter deres præstation se sig reduceret til en femteplads, og dette sendte en chokbølge gennem det tyske publikum, der reagerede på dommernes bedømmelse. I dommernes bedømmelser var der stor spredning. Disse gik helt fra tredje- til ellevetepladsen. Overdommer Katrina Wüst, den dommer der havde Isabell Werth som nummer elleve efter hendes bedømmelse, forklarer: "Isabell startede sit program virkelig godt, det var tydeligt hun gik efter at vinde. Men i galopprogrammet sker der desværre det, at Satchmo rammer dressurhegnet, og derfor kom ekvipagen bagud i forhold til musikken. Isabell jagtede efter at indhende musikken, og hendes pirouetter blev derfor meget store. Jeg sad ved midterlinjen, og det var derfor meget tydeligt for mig. Yderligere sparkede Satchmo ud af piaffen, hvilket også påvirkede overgangen".  Ulla Salzgeber og Herzruf´s Erbe Foto: JP-Photo.dk