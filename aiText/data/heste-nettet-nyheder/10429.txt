Dansk Ride Forbund har fået to ryttere med i Team Danmarks talentprogram
2013-12-24T12:23:40
 Nanna Merrald og Millibar (Arkivfoto: JP-Photo) Cathrine Dufour og Nanna Merrald er sammen med 28 andre af landets største talenter blevet udvalgt til Team Danmarks talentprogram.  I Dansk Ride Forbund er vi meget stolte over at have hele to unge talenter med i programmet. Cathrine Dufour som allerede har været til de første møder med Team Danmark udtaler: "For mit vedkommende er det et kæmpe skulderklap, og jeg er naturligvis rigtig glad og stolt over at være udtaget til Team Danmarks Talent gruppe. Jeg har allerede haft første møde med Team Danmarks eksperter, og jeg glæder mig meget til at komme i gang med de planlagte projekter for 2014. Første projekt for mit vedkommende er uddannelse. Jeg har det sidste halvandet år arbejdet med min sport på fuldtid og startet egen virksomhed, men vil nu gerne i gang med uddannelse, hvilket Team Danmark vil gå ind og hjælpe med. Det er virkelig en stor hjælp, at det bliver muligt for mig at udøve sporten på højt plan, alt imens jeg kan starte uddannelse. Det er virkelig fantastisk, og jeg glæder mig til at se, hvad 2014 bringer." Talentprogrammet skal være med til at give de unge talenter optimale muligheder for at udvikle det sportslige talent og er sat i verden for at sikre, at Danmarks største talenter i en tidlig fase kan få den bedste rådgivning og vejledning. Derfor vil der for alle talenterne blive udarbejdet helhedsplaner, som fokuserer på de sportslige, uddannelsesmæssige og personlige udviklingsmål. Ambitionen med programmet er også at øge videndeling og erfaringsudveksling på tværs af sportsgrenene og styrke en talentkultur, så Danmark også i de kommende år kan vinde medaljer ved internationale mesterskaber. I januar mødes de 30 talenter for første gang til to dages seminar.   Kilde: DRF  