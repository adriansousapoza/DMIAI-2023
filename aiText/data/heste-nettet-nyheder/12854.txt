To nykårede hingste i TAF
2017-02-20T23:12:58
Preussenstern og Burnstein er to spændende nykårede trakehnerhingste, der blev resultatet af weekendens hingstekåring i Trakehner-Avlsforbundet i Danmark. Begge hingste skal dog lige bestå en afprøvning, førend de har bedækningstilladelsen i hus for 2017   To unghingste kåret To ungheste opnåede kåring ved weekendens trakehner kåring, der blev afholdt på Middelfart Ridecenter. Det blev den 4-årige Preussenstern og den 3-årige Burnstein, begge ud af særdeles interessante afstamninger og præstationsstærkt blod.   Fløjhingst blev Preussenstern Fløjhingst blev den særdeles bevægelige, meget racetypiske ædle 4-årige Preussenstern, der er opdrættet og ejet af Kaj Olesen fra Lollands Varmblod. Faderen Herbstköhnig (e. Interconti og Consul E.H.) var en særdeles eftertragtet og præstationsstærk tysk elitehingst, der desværre blev trukket sidst på avlssæsonen sidste år 2016, da han blev syg, og efterfølgende måtte aflives.   Preussensterns moderlinje er den meget præstationsstærke Pelargonie hoppestamme, der nedstammer fra Kaj Olesens indkøbte superhoppe Pilau II, tilbage i 70'erne. Pilau II's gener har sidenhen trukket betydelige spor i den danske hesteavl - ikke alene indenfor trakehneravlen, men også i den danske varmblodsavl, hvilket har udmøntet sig i adskillige kårede hingste og utallige præmierede hopper.   Moderen til Preussenstern er efter den højt kårede EH Connery hoppe Polka HTPR, som i 2005 blev årets hoppe i trakheneravlsforbundet. Den brune hingst Preussenstern, måler 167 i stang og er godkendt til bedækning fra indeværende sæson, når der som minimum er aflagt 10 dages prøve.   Hingsten er i øvrigt ¾ bror til endnu en kåret Herbskönig hingst fra Kaj Olesens avl, nemlig den i 2016 kårede hingst Preussentanz, der ligeledes er 4 år gammel i år, og aflagde en sædeles flot tysk materialprøve.      Preussenstern under rytter (Foto: Dariusz Foto)   Burnstein kåret Den anden unghingst der opnåede kåring, er den bevægelsesstærke mørkebrune 3-årige Burnstein, der er avlet og ejet af Tommy Bang i Ryomgård. Hingsten er efter den tyskavlede men danskejede meget racetypiske og avlsmæssigt lidt oversete præstationsstærke Grand prix hingst Fickenstein. Finckenstein ejes og rides som bekendt af den danske Grand Prix rytter Rikke Svane, der sidste år, opnåede at kvalificere hingsten til det danske bruttolandshold i dressur. Ekvipagen har de senere år høstet en del internationale sejre.   Mor til Burnstein er Præmiehoppen Butterfly, efter den tyske elite hingst Summertime og med Camelot som mors morfar. Burnstein er en kaliberstærk og sluttet type med masser af luft under sig, og er i øvrigt den første danskkårede hingst efter Finckenstein. Burnstein har endnu ikke gennemført og bestået sin brugsafprøvning, hvorfor hingsten ikke, før denne er gennemført med godkendt resultat, vil stå til avlsbenyttelse for hoppeejerne.      Burnstein for hånd ( Foto: Dariusz Foto)