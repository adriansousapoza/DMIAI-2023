Køber Schockemöhle Flyinge?
2011-12-08T08:35:49
Det svenske statsstutteri Flyinge, er i så stor pengenød at den statsfinansierede virksomhed, ser sig nødsaget til enten at afvikle eller finde en privat drivkraft til stutteridelen.   Den tyske hestehandler og hingsteholder Paul Schockemöhle har meldt sig på banen blandt de interesserede, melder Tidningen Ridsport.   Netop i året for Flyinges 350 års jubilæum, fik direktør for stutterivirksomheden Marianne Lilja Wittbom ifølge Tidningen Ridsport i begyndelsen af november et ultimatum af ejerne, Flyingestiftelsen; find en udefrakommende entreprenør til stutterivirksomheden eller luk om to uger.   Det svenske statsstutteri har i en årrække været presset økonomisk og tilbagegangen i bedækninger er heller ikke gået Flyinges verdenskendte hingstestation ubemærket forbi. På trods af dette er det alligevel lykkedes Flyinge at øge bedækningstallene i år, men desværre har krisen længe kradset på det historiske stutteri, der udover hingstestation huser utallige andre hestesportsrelaterede aktiviteter som uddannelser indenfor hestesektoren, verdensberømte trænere, clinics, nationale stævner, avl, opdræt, kåringer, materialprøver og meget meget mere.