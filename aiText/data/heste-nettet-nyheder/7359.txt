Ulf Helgstrand fylder 60 år
2011-02-01T06:42:31
Dansk Ride Forbunds formand Ulf Helgstrand fylder 60 år den 1. februar 2011. Gennem 8 år har ildsjælen Helgstrand stået i spidsen for forbundet, og ved repræsentantskabsmødet i marts tager han hul på sin 5. formandsperiode. Ulf Helgstrand er kendt i den danske ridesport som en hjertelig, engageret og handlekraftig formand. Heste i blodet Ulf Helgstrands passion er heste og ridesporten. Han er tidligere avler og på gården på Amager har han 8 heste i stalden. Helgstrand er til daglig overlæge på karkirurgisk afdeling på Rigshospitalet, og privat er han gift med Ewa, som han har 3 sønner med - heriblandt OL- og VM-medaljetager Andreas Helgstrand. Ulf Helgstrand brænder for sporten, som han gennem de seneste 8 års formandskab har knoklet som en hest for at udvikle både på nationalt og internationalt plan såvel som fra klub- og breddeniveau til eliteplan. Og den 60-årige formand har på mange områder sat store fingeraftryk i ridesporten. En sport - et forbund Da Ulf Helgstrand satte sig i formandsstolen i 2003, var det i spidsen for et forbund med strukturelle, økonomiske og holdningsmæssige udfordringer. Det har været et stort arbejde for både formand og organisation at vende situationen og sprede en "vi"-holdning frem for en "os og dem". Med Ulf Helgstrand i spidsen har Dansk Ride Forbund også udarbejdet og arbejdet med dets første strategiplan (2012), som afløses af strategi 2016. Tilbage til rødderne Efter flere år med fokus på organisation og sport skal forbundets klubber mere markant i centrum for forbundets arbejde. Formanden påpeger, at det er vigtigt, at forbundet bliver stærkere i kommunikationen til klubberne, så de bliver beviste om de mange tilbud, som forbundet har til dem. Klubberne skal vide, at det er deres forbund. En sport i udvikling I Ulf Helgstrands formandsperiode har dansk ridesport gennemgået en massiv udvikling, der både har budt på VM- og OL-medaljer, samt stribevis af internationale medaljer på ungdomsfronten. Netop sidstnævnte er symbol på, at forbundets målrettede talentarbejde bærer frugt, hvilket stiller dansk ridesport en lys fremtid i møde. Danmark på verdenskortet Ulf Helgstrand har gennem årene spillet en større og større rolle på den internationale scene, hvor han blandt andet har været en af drivkræfterne bag stiftelsen af det europæiske rideforbund European Equestrian Federation (EEF), hvor Helgstrand i dag er vicepræsident. Han er ligeledes næstformand i gruppe II under det internationale rideforbund FEI.