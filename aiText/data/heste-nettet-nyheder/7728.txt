Spænding og sydlandske rytmer i Parken
2011-05-21T20:34:53
Varmblodede ryttere bragte varmen tilbage til publikum i omspringningen til aftenens 1.50m klasse Selene Finans Cup der fungerer som kvalifikation til søndagens Grand Prix. Det var især de sydeuropæiske og sydamerikanske ryttere der syntes at skulle ride sig til varmen på det aftenkølige ridestadion i Bernstorffsparken. Den tidligere Europamester for juniorer, spanske Manuel Añon red sig på 11-årige Fantasia til en andenplads i klassen med en fantastisk omspringning i fuld fart og med fuld risiko. Fantasia sprang forsigtigt og uden at tøve var hun 100% med på rytterens plan.  Manuel Añon og Fantasia. Foto: JP-Photo.dk  Brasilianske Paulo Sergio Mateo Santana Filho forsøgte ivrigt at gøre Añon kunsten efter men måtte tage takke med tredjepladsen.  Paulo Sergio Mateo Santana Filho og Taloubet. Foto: JP-Photo.dk  Som sidste rytter i klassen red italienske Claudio Minardi en flydende og lynhurtig omspringning på den 10-årige Onda di Valmarina (SI e. Donbito van de Helle/Almé) som sikrede ham sejren knap tre tiendedele hurtigere end andenplacerede Añon. Desværre kunne kun en enkelt dansk rytter kvalificere sig til omspringningen. På Qruella M (SWB e. Quidam de Revel/Furidant) leverede Linnea en fantastisk flot fejlfri hovedrunde og var dermed blandt de 15 ryttere der skulle kæmpe om klassens førsteplads og 52.500 danske kroner i førstepræmie. Med en flot og flydende runde red Linnea sig i tiden 47,8 sek. til en 8. plads i klassen.  Linnea Ericsson og Qruella M. Foto: JP-Photo.dk  Lige ved og næsten var det for den danske vicemester 2011 Rikke Haastrup Pedersen der på Luganer (Hann. e. Landclassic/Ramiro's Son II) red en fejlfri runde på springene men desværre måtte indkassere 2 fejl på tid. Det blev dermed til en 17. plads for ekvipagen. Kim Kristensen og Leander D (Old. e. Landgold/Carthago) leverede også en flot runde men desværre faldt en enkelt bom og dermed var omspringningen uden for rækkevidde for de to.