Fantastisk præstation af danske kuske til VM 
2011-09-24T23:00:33
Lars Dau blev bedste placerede dansker med en 4. plads og 74,04 strafpoint. Kristina Klindt kørte sig ind på en 6. plads med 71,28 strafpoint og ligger på en 2. plads før forhindringskørslen i morgen. Lars ligger på en 4. plads. Lars Dau fra Slesvigske Køre Selskab kører med to haflingere af egen avl. Kristina Klindt fra Dansk Køre Selskab kører 1-spænder med Lipizzaneren Pluto Callisto som er avlet hos Lise og Lars Heibing på Stutteri Ordrupdal. Guldmedaljevinderen i dressur i torsdags, Peter Koux fra Dansk Køre Selskab, blev nr. 22 i maratonen og ligger på en 6. plads før forhindringskørslen i morgen. Taffy, som hans pony hedder, har det med at gå i stå i forhindringerne. Det er som om, det nogle gange bare ikke passer ham at være hurtig i forhindringerne. Lige så snart de er ude på ruten, vågner han op og er frisk og fremadsøgende igen. Ingen kan finde ud af hvad og hvorfor, i år er det i hvert fald ikke på grund af mange stævner, som der andre år har været tale om. Den er bare sådan. Men den kan også have et stævne, hvor den overhovedet ikke er til at stoppe, men bare vil fremad hele tiden. Niels Schelde-Petersen havde et uheld i forhindring 6, hvor brillen på vognstangen, som koblet er sat fast i, knækkede i den ene side. Michael Irming, som var groom (hjælper) på vognen, fik bundet et reb på som erstatning for koblet, men for ikke at skade ponyen med den spidse del, som var blevet tilbage, valgte Niels at køre forsigtig i mål, så ingen kom til skade. Man får 10 strafpoint, når ens groom er på jorden, så vinderchancen var væk. I det hele taget er grooms vigtige som hjælpere på vognen i maratonen, og to piger der gjorde det rigtigt godt var Kristina D. Nielsen og Louise Pedersen. Kristina, som ellers oftest hjælper Lars Dau, var i denne disciplin bag på Peter Koux. Peter vil i modsætning til Lars gerne have, at hans groom kender forhindringerne til punkt og prikke og kan guide undervejs som en ekstra sikkerhed for, at han kører rigtig. Her trådte Kristina til med en viden om banen, der var større end de flestes. Hørt ude fra var det en perfekt hjælp at hente. Det samme sagde Peter, da han kom i mål. Kristina D. Nielsen og Louise Pedersen, som var groom hos Lars Dau, er to veninder, der så lang tid nogen kan huske har rendt på Revsø Rideskole, hvor Lars Dau holder til. Til hverdag er de faste piger på vognen når der skal trænes. De lægger også seletøj på og spænder for, så Lars bare skal sætte sig op, hvis det kan være en hjælp. De to unge piger er henholdsvis 21 og 22 år. Forhindringskørslen Der er i den grad lagt op til en nervepirrende dag i morgen. Kristina Klindt skal starte som andensidst, og der er næsten ingen forskel i stafpoint til hverken den der er foran hende, tyskeren Dennis Schneider, der har 114,73 strafpoint, og lige efter, svenskeren Susanne Ankermark med 116,76 strafpoint. Peter Koux er bestemt heller ikke afskrevet fra at få medaljer med 120,39 strafpoint, og hvis han, som han plejer, kører en fejlfri tur, skal der ikke to bolde og lidt tidsfejl til, så er han verdensmester. I 2-spand klassen kan en heldig Lars Dau også sagtens komme op af ranglisten, især hvis han kører en dobbelt nulrunde - det vil sige ingen fejl på bolde og tid. Af Jørgen Konge, redigeret af Jean Slaikjær