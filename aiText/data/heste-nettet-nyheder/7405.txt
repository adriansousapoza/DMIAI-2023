Hesteejer udsat for gentagen chikane
2011-02-10T16:11:10
Jens Evald Nielsen orker ikke mere. Nu opgiver han at være hesteejer og sætter hestene til salg. Fire gange siden nytår har han haft besøg på ejendommen i Klithuse ved Pandrup af forskellige organisationer, politiet og dyrlæger efter nogen har anmeldt ham for misrøgt. Alle fire gange har man ikke ment, at der var en sag. Der er oprettet hadesider på Facebook og rygtet om, at Jens Evald Nielsen ikke passer sine dyr ordentligt, lever i bedste velgående. Men flere dyrlæger har sagt god for dyrene. Det bekræfter dyrlæge Mette Vestergaard-Nielsen, Biersted Dyrehospital over for nordjyske.dk. - Jeg har været på kontrolbesøg i stalden i denne uge. Der er intet at komme efter. Derfor kunne jeg udstede en attest på, at dyrene er normale, forklarer Mette Vestergaard-Nielsen. Jens Evald Nielsen indrømmer, at hans heste da ikke bliver striglet hver dag, men at de har det godt og får deres foder. - Jeg fik en opfordring til at bruge striglen lidt mere. Det var deres eneste kommentar efter kontrolbesøget, forklarer Jens Evald Nielsen. Men nu er Jens Evald Nielsen så led og ked af det hele, at en strigle ikke gør forskellen. Hestene skal sælges. To af dem er allerede solgt og væk, to mere bliver hentet fredag, og de sidste to står også til salg. Kilde: Nordjyske.dk