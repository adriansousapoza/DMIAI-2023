Kom og se terrænspringningen ved internationalt militarystævne i dag   Sladder
2012-07-01T09:33:45
I denne weekend, fredag, lørdag og søndag er Sportsrideklubben vært for et stort internationalt militarystævne; First Horse Copenhagen Eventing 2012. Mange af de bedste militaryryttere og heste fra Danmark, Sverige, Norge, Finland og Tyskland kæmper i disse dage om præmierne i de to klasser; CIC* og CIC**. Fredag og lørdag gik det løs med dressur og springning i den smukke Bernstorffspark ved Gentofte. Og i dag, søndag, afgøres konkurrencen med et udfordrende terrænridt ved Høsterkøb.   Fart, spænding og smukke omgivelser Terrænspringningen starter i dag kl. 10, og når heste og ryttere skal gennemføre den krævende terrænbane med spring over smukke og spektakulære forhindringer og gennem vand, bliver det en oplevelse for hele familien. Der er mulighed for at købe både mad og drikkevarer på stedet, så frokosten kan nydes i det grønne med udsigt til de modige ryttere og deres fantastiske heste.   I forbindelse med terrænbanen er der også udstilling af eksklusive biler som f.eks. Porche, BMW,og Bentley. Andre udstillere viser lækkert interiør til hjemmet, børnene kan få en træktur på søde ponyer og kort sagt er dagen i dag en oplagt mulighed for en hyggelig og spændende dag med hele familien i Høsterkøb.  Der er gratis adgang til First Horse Copenhagen Eventing 2012. Parkering ved terrænbanen i Høsterkøb koster 20 kr. Følg venligst P-vagternes anvisninger på stedet.   Kørselsvejledning, program, mm. kan ses på http://www.spr.dk. Adresse for terrænspringningen i dag, søndag: Lundegården, Høsterkøbvej 27, Høsterkøb, 2970 Hørsholm.   