Madame Esprit blev årets galophest 
2012-01-11T10:30:02
Foruden titlen som årets treåring i dansk galopsport 2011 blev Madame Esprit også Årets hest. Kåringen fandt sted ved Hestesportens Galla lørdag aften.   To gange slået af derbyvinderen Tigress Eleven ved kæden, og to gange slog Madame Esprit kontra og kom først over stregen med det korteste mulige i storløbene Dansk Oaks og Sceptre Stakes.  De to opløbskampe bliver af publikum anset for at være nogle af de bedste i mange år. Og juryen ved årets Hestesportens Galla er enig og har kåret Madame Esprit på grund af hendes store væddeløbshjerte og kampmod. Hvis der er en hest, som er sej og sund helt ud over det sædvanlige, så er det Madame Esprit. Hun havde et uheldigt løb i Dansk Derby og måtte tage til takke med fjerdepladsen, men kom stærkt tilbage og vandt i alt fem løb i kun syv starter i Danmark.  »Hun er helt fantastisk. Jeg får kuldegysninger, når en hest fighter hver gang, sådan som hun gør, det findes ikke bedre,« fortalte træner Helle Christensen og oplyste, at Madame Esprit er på vinterferie, hun er vokset, og alt tegner ret godt til næste sæson, hvor målene er Breeders Cup og hoppeserien på Jägersro.  Stutteri Boltegaard i Karlebo og Hjalte Kjems fra Charlottenlund har opdrættet og ejer Madame Esprit.