Uddannelsestema: Svankjær Efterskole
2011-05-18T11:25:20
I forbindelse med vores uddannelsestema, skal vi også se på nogle af de forskellige hesteefterskoler, som Heste-Nettets brugere har gået på. Er du en af dem, der har gået på en efterskole med heste og har lyst til at dele din oplevele, må du meget gerne kontakte redaktionen. Svankjær Efterskole Efterskolen ligger i Thy med 6 km til Vesterhavet og med Nationalpark Thy med store skov-, hede- og klitarealer til nabo. På skolen har man ridelinje som bliver beskrevet således: I faget får du praktisk og teoretisk undervisning i ridning, samt alt hvad der vedrører hestens røgt og pleje. Svankjær Efterskole råder over særdeles gode faciliteter. Der er en 20 x 40 m ridehal samt en god og luftig stald med boksplads til 26 heste. Der er udendørs ridebane, gode folde og mulighed for rideture i skoven, som ligger lige op ad skolen (Nationalpark Thy). Der er tre timers undervisning i ridningens ædle, men svære "kunst" og pasning af hestene en gang om ugen. Derudover er der tilrettelagt to timers teoriundervisning. I teoriforløbet erhverver man sig ryttermærkerne grad 1, 2, 3 og 4 fra DRF, understøttet af elevhæfter og grundbogen "Hest og rytter". Sidst i skoleåret bliver kurset "Klar, parat, start" mhp. rytterlicens udbudt. Dette forudsætter at man har taget grad 3 og 4. I teoriundervisningen er der tilkoblet eksterne underviserer, - bla. hestedyrlæge Gunnar Yde, hovsmed Frode Odberg, foderkonsulent Kirsten Ibsen, dommer fra Dansk Varmblod Poul Graugaard, og rideudstyrsforretningen Brdr. Vestergaard. Endvidere er der mulighed for at vælge to timers springundervisning om ugen, så faget hestesport i alt kan tælle syv valgtimer. Der arrangeres ture eksempelvis til hingstekåringen i Herning, til hingstestation og til stutterier. Derudover er eleverne selv med til at arrangere et ridestævne på skolen. Undervisere på ridelinjen er Anita Dahl, Povl Hove og Gitte Søgaard. Anita Dahl er aktiv rytter og avler af DV heste. Povl og Gitte har arbejdet professionelt med heste i mange år og driver sammen Stutteri Hove. Stutteriet har 35-40 heste af eget opdræt og har løbende 10-15 heste udefra i tilridning, ridning og kommission. Når man vælger ridelinje skal man være indstillet på, at der også er nogle praktiske ting, som man hjælpes ad med at få ordnet. Hver uge vil tre elever have ansvaret for at fodre og lukke hestene ud om morgenen. Udmugningen ved elevhestene går efter turnus ved dem der bruger hestene. Man skal være indstillet på, at der i løbet af skoleåret vil være nogle weekender, hvor man skal være på skolen. Enten pga. foderweekend, stævne eller ryttermærkeprøver. Læs mere om skolen her En tidligere elev fortæller Jeg hedder Julie og er 19 år gammel og har altid elsket heste og ridning, mine forældre har dog aldrig støttet op om mig omkring min sport. Jeg er den eneste i familien som har med heste at gøre. Da jeg fandt ud af, at jeg ville på efterskole - og min eneste kriterier var, at der var ridelinje og mulighed for at medbringe egen hest - var de ikke særligt begejstrede. Faktisk blev emnet helt uddebatteret. Men da de blev skilt, kom jeg alligevel af sted. Grunden til at jeg valgte at tage på efterskole var helt klart for at nye erfaringer og udvikle mig selv - både socialt og ridemæssigt. Plus jeg havde hørt at et efterskoleophold er et år man aldrig vil glemme. Faktisk havde jeg ikke de store forventninger til opholdet, kun at det ville være bedre end folkeskolen. Hvilket det helt klart også var! Jeg tror niveauet var meget passende til 10. klasse - som jeg jo gik i - og undervisningen var okay. Bedre end folkeskolen. Eftersom jeg gik i 10. klasse, havde jeg knap så mange timer som 8. og 9. klasserne, og jeg følte mig hverken presset eller stresset på noget tidspunkt. Skolemæssigt var det nok et ret let år for mig. Men de færre timer gjorde, at jeg havde en masse tid til min hest og ridningen, hvilket jo var super fedt. Rideundervisningen var klart det jeg fik allermest ud af ved opholdet. Jeg fik undervisning af en grand prix-rytter i både spring og dressur, dog brød flertallet af eleverne sig ikke om ham, men jeg lærte en hel masse! Det jeg og min hest lærte er helt klart baggrunden for det vi kan i dag. Socialt var opholdet perfekt for mig, jeg fik de bedste venner der. Dog var eleverne delt meget op i kliker - men på den anden side, det er jo også svært at undgå. Ridelinjen var et super plus for det sociale, fordi vi havde det rigtig godt sammen os piger i stalden. Efterskoleopholdet har påvirket mig meget. Før jeg startede, var jeg meget genert. Da jeg stoppede, var jeg en meget mere udadvendt pige - og selvfølgelig en bedre rytter. Jeg blev en hel del mere moden efter min år på efterskole - og rygtet om at et efterskoleophold er et år man aldrig vil glemme, er sandt!