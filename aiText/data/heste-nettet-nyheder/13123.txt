Anna fra "Vild med hest" er snart tilbage på skærmen   Portræt
2017-06-09T12:00:02
Anna har altid levet med heste: "De holder én sund oppe i hovedet" Når Anna Louise Tranæs Didriksen ikke er på skærmen som TV-journalist og studievært, kaster hun både tid og kærlighed efter sine islandske heste.   Anna Louise Tranæs Didriksen har været hestepige lige så længe, hun kan huske. "Jeg har altid været vild med heste. Min mor opdagede det ved, at jeg sad i barnevognen som 2-årig og blev kørt forbi en hestefold. Da jeg så hestene, grinede jeg over hele femøren og ville hen og røre ved de store dyr." Siden det første møde i barnevognen har Anna været bidt af en gal hest, og livet med de firbenede væsner har været en livsstil med både op- og nedturer. "Når tingene går godt, og de ting man arbejder med lykkes, så er det simpelthen fantastisk. Og specielt fordi det jo er et levende væsen, man har med at gøre. Omvendt er der jo også de episoder, hvor tingene bare er bøvlede, og man mislykkes. Der kunne man næsten ønske, at det var badminton, man havde kastet sig over." Livet med hestene er omdrejningspunktet for serien "Vild med hest" fra TV2 Østjylland, som Anna for tiden kan opleves i.   Den første pony Anna er vokset op som enebarn i et parcelhus i Hvinningdal ved Silkeborg med forældre, som nok var naturmennesker, men ikke havde sønderlig stor hesteinteresse. Derfor stod det heller ikke skrevet i stjernerne, at Anna skulle udvikle en forkærlighed for heste, men den første pony satte for alvor skub i interessen: "Jeg fik en hvid Welsh Mountain pony, da jeg var 7 år, som jeg overhovedet ikke kunne styre, og vi havde virkelig vores ture. Men den var alligevel så snusfornuftig, og jeg lærte faktisk en helt masse af den, og da jeg først begyndte at kunne lidt, var det jordens sødeste hest." Den hvide pony blev en fast følgesvend for Anna, og hun genkalder sig med glæde de oplevelser, som makkerparret delte. "Jeg var på ridelejr med min pony, og der fik man jo udlevet drømmen om bare at leve sammen med det dyr. Så sov man med sine veninder i cafeteriet ved rideskolen, og sluttede weekenden af med en opvisning for forældrene. Det var stort!"   Med barnevogn og vallak De gode minder om ridesport fra barndommen har betydet, at Anna altid har haft et behov for at have heste til at indgå som en naturlig del af sit liv - også i de perioder, hvor pladsen og økonomien ikke nødvendigvis har været til det. "Jeg var nødt til at have noget natur, mens jeg læste til lærer i København. Jeg var ved at gå helt kold i at bo i en lille lejlighed i Sydhavnen, så jeg tog toget ud til en gård ved Dyrehaven, som havde nogle islandske heste, vi passede i en slags små kollektiver. Så handlede vi ind og passede dem i fællesskab for at holde prisen lidt nede." Mens Anna boede i København og havde sin gang på gården ved Dyrehaven, købte hun sammen med en anden studerende hoppen Frejka. Efter studietiden arbejdede Anna som lærer i københavnsområdet, hvorefter hun fik job ved TV2 Sporten i Odense. Med flytningen vestpå fik Anna mulighed for at anskaffe sig sin egen hest: En islænder fra Marstal - Vallakken Valtyr. Valtyr og Anna udviklede et stærkt makkerskab, og han fik også lov til at følge med, mens Anna selv stiftede familie. "I al den tid, hvor jeg har haft små børn, har jeg haft Valtyr gående ved siden af barnevognen. De har siddet på ham, før de har vidst det, mens de har ligget i min mave."   Drømmen om at ride konkurrencer I dag bor Anna på en landejendom på Djursland sammen med sin mand og sine tre børn. Og så har hun sine islændere, Óskadis, Oskar samt det nyeste skud på stammen, Galdur, hvis fødsel man kan følge i de nye afsnit af "Vild med hest". Serien kredser om Annas drømme om at komme til at ride konkurrencer på den temperamentsfulde Oskar. Hun er af flere omgange blevet kastet af ham, og pludselig oplever Anna, at et helt liv med heste ikke er ensbetydende med, at man ikke kan blive usikker. "Det er meget frustrerende lige pludselig at opleve, at man kan blive angst for at ride. Jeg har jo reddet hele mit liv, så hvorfor kan jeg ikke få det til at lykkes nu? Jeg kan dårligt nok selv forklare det, og det er også derfor, at jeg i programmerne forsøger at opsøge alle mulige eksperter og løsninger." Møderne med både eksperter og terapeuter fokuserer bl.a. på matchet mellem rytter og hest, og Anna har endnu ikke opgivet drømmen om at ride konkurrencer med Oskar. "Hvis bare jeg ville have en skovturshest, så var der jo ingen grund til at have Oskar. Han har jo det der temperament, som kunne gøre ham til en god konkurrencehest."   Et spørgsmål om velvære For Anna er tiden med hestene en helt essentiel del af hverdagen, og efter at have ejet islandske heste i en årrække står racen som noget særligt for hende: "Jeg kan godt lide deres kontakt til naturen. De er naturheste, som er formet af de omgivelser, de har levet i, og ikke af mennesker." I dag bliver hele familien inddraget i de op- og nedturer, som livet med hestene giver, og for Anna er der ikke tvivl om, at relationen til de firbenede væsner også holdes varm de næste mange år. "Jeg kunne ikke rigtig forestille mig ikke at have hestene. De holder én sund oppe i hovedet, når man ellers kan have en travl hverdag. Du er bare nødt til at være til stede, når du er sammen med de der dyr, hvilket jeg også tror, at programmer med al tydelighed viser."   De nye episoder af "Vild med hest" kan ses på www.tv2ostjylland.dk/vild-med-hest/ vild-med-hest-ondt-i-taenderne-7  