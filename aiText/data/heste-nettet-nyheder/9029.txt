Guld til Søren Pedersen
2012-06-10T16:18:32
Der var spænding til sidste rytter i seniorernes DM finale på Tågerup i Sommersted, men Søren Nørgaard Pedersen holdt nerverne i ro og kunne tage sit første danske seniormesterskab i hus.   Med 4 fejl i dagens første finalerunde var det igen spændende i toppen, hvor Søren og Tailormade Cavetta (Old. e. Careful) ellers havde ligget lunt som eneste fejlfri fra de første kvalifikationer. Rikke Haastrup Kristensen og Luganer havde ligesom Karina Truelsen, Thomas Velin og Torben Frandsen 4 fejl med sig fra førstedagen. Rikke og Luganer gav Søren og Cavetta kamp til stregen og red i flot stil fejlfrit i første finalerunde. Kim Henriksen og den genopstandne Gørklintgårds Montana (DV e. Come Back II/Leandro opdrætter Jørgen Ravn) var flyvende på finaledagen og som eneste ekvipage, leverede de 2 fejlfri ridt i dagens finalerunder. Desværre havde de et enkelt nedslag og to tidsfejl med sig fra første dag. Kim og Montana var de første af de tre bedste placerede på banen og med et flot og fejlfrit ridt holdt de deres slutscore på de 6 fejl fra første dag.   Rikke Haastrup Kristensen og Luganer (Hann. e. Landclassic/Ramiro's Son II) sprang med stort overskud, men en enkelt ærgerlig fejl kostede ekvipagen chancen for guld. Med et samlet resultat på 8 fejl kunne det højst blive til en sølvmedalje til Rikke og Luganer.   Søren Nørgaard Pedersen havde guldet indenfor rækkevidde da han red på banen med Tailormade Cavetta. En fejlfri runde eller maksimalt en enkelt tidsfejl var hvad der skulle til. Der var helt stille om banen på Tågerup da Søren og unge Cavetta red til første spring. Bortset fra vindens susen var et par gisp alt der kunne høres fra publikum når Cavetta et par gange på runden snittede en bom. Klapsalver og pift brød stilheden da ekvipagen red over mållinien efter en fejlfri runde. Søren Nørgaard Pedersen kunne dermed hædres som Danmarksmester for seniorrytternes for første gang i sin karriere. Søren N. Pedersen og Tailormade Cavetta ved JBK Horse Shows 2010. Arkivfoto: JP-Photo.dk   Guld til Søren Nørgaard Pedersen, sølv til Kim Henriksen og bronze til Rikke Haastrup Kristensen blev resultatet af mesterskabet.   Karina Skou Truelsen med Quite Quick (DV e. Quite Easy/A'Khan Z opdrætter Andreas I. Rudbæk) besatte 4. pladsen foran Thomas Velin med Godsend du Reverdy (SF e. Quidam de Revel/Grand Veneur) på 5. pladsen mens Charlotte Lund med Quibble N tog sig af 6. pladsen foran Kim Kristensen og Kamila (DV e. Aston/Dan Senator) på 7. pladsen.