Østrigske Gaston Glock indgår 10-årig sponsoraftale med Gal, Minderhoud og Werner
2012-02-03T22:58:04
De hollandske dressurryttere Edward Gal og Hans Peter Minderhoud samt deres træner Nicole Werner har skrevet en 10-årig sponsoraftale med familien Glock fra Østrig.  Det er Glock-familien, producenten af håndvåben af samme navn, der med hestecenteret Glock Horse Performance Center i Treffen står bag sponsoraftalen.   De hollandske ryttere vil få talentfulde heste i uddannelse, hvoraf de bedste skal beholdes. Første led i denne sponsoraftale har været indkøbet af KWPN-hingsten Tango e. Jazz/Contang, som fremover hedder Glock´s Tango. Minderhoud er dermed sikret den talentfulde Grand Prix -hest til OL i London 2012.  Til gengæld skal den hollandske trio regelmæssigt komme til Østrig for at undervise og træne østrigske ryttere på Glocks Horse Performance Center.   Kilde: Eurodressage