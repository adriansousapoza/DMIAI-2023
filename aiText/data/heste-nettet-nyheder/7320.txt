Når hesten ryster med hovedet   Equipage
2011-01-18T14:01:32
Der kan være mange årsager til, at din hest ryster på hovedet, når du rider på den. Årsagen kan være lige fra fysiologiske problemer til dårlig ridning eller den kliniske sygdom, headshaking. Her forklarer Equipages dyrlæge, Maria Nørgaard, om hestens hovedrystende problemer og giver forslag til, hvad man kan gøre ved det. Om sommeren er det ikke unormalt, at en hest, når den rides, ryster på hovedet eller slår med hovedet, som man siger. Men en ting er, hvis hesten ryster hovedet på grund af irriterende insekter, der virrer om dens hoved under ridning. Noget helt andet er, hvis den konstant slår eller ryster med hovedet. Så kan det nemlig være, at hesten rides forkert, er irriteret over at blive redet med forkert bid eller har en klinisk lidelse som headshaking. Headshaking betyder direkte oversat fra engelsk "hovedrysten", og det er præcis, hvad hesten gør. I værste fald kan hesten slå så voldsomt med hovedet, når der rides, at den kan ramme rytteren i ansigtet. Mange heste ryster så kraftigt på hovedet, at de ganske enkelt ikke kan bruges som rideheste. Diagnosticeringen af headshaking er derfor rimelig enkel. At finde årsagen er straks en helt anden sag. I dag har man kendskab til op imod 60 årsager til headshaking. Opdag det i tide Udover den irriterende hovedrysten eller de nogle gange farlige kast med hovedet, når hesten bliver redet eller græsser, så er der også andre symptomer på headshaking-lidelsen. Hestene kan klø mulen på deres ben eller på boksvæggen, de kan stampe med forbenene og fnyse. Nogle heste sænker deres hoved så langt ned under ridning, at deres mule næsten rører jorden, og nogle af hestene vil ikke røres ved ører eller ansigt. Sygdommen er ikke et nyt fænomen. Allerede for 200 år siden har dyrlæger berettet om headshaking. Dengang rådede man til brugen af martingal som den eneste virksomme beskyttelse for rytteren. Det var en ren symptombehandling, da årsagerne dengang ikke var kendte.  I dag ved vi, at hverken tvang eller straf virker mod headshaking, der som oftest skyldes sygdom eller forkert ridning. Læs mere om, hvordan man kan finde årsagen til, når hesten ryster på hovedet, og læs fire hovedårsager til denne hovedrysten på www.ridemagasinet.dk. 