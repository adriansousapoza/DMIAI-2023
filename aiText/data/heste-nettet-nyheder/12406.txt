Tre danskere klar til EM i military for junior/ungryttere
2016-09-20T08:32:06
Fra på torsdag går det løs ved EM i military for juniorer og ungryttere i Montelibretti i Italien, og vores to juniorer Anna Bjørn på CTS Twin Peaks og Matilde Skrædderdal Andersen og Skrædderdals Annabell samt ungrytter Tobias Jørgensen og Prior's Cabbo er klar til at ride for medaljer til Danmark.   Onsdag er der lagt op til en ordentlig regnbyge i Montelibretti, men fra torsdag, når konkurrencerne går i gang, står den på fint vejr med temperaturer på ca. 22 grader. Dressuren afvikles torsdag og fredag fra kl. 10, mens det er lørdag fra hhv. kl. 9 og 13, at ekvipagerne skal i terrænet, og søndag fra kl. 11 og 14 at ridebanespringningen lukker mesterskabsdysterne. Vi krydser fingre for succes til vores tre dygtige ekvipager.