Laver du det bedste hø? Tag det med til DM og bliv bedømt af blandt andet Bonderøven
2014-06-20T11:45:57
Producerer du selv dit hø med et godt resultat? Hvorfor så ikke tage det med til DM? Landsskuet i Herning kårer lørdag den 5. juli årets mester i DM i hø 2014, og alle der laver hø kan deltage.   Der dystes i to kategorier, marktørret og ladetørret, først bedømmes alle partier af 6 dommere, herefter fodres de to bedste partier i hver kategori til hhv. køer og heste (haflingere), og der er præmie til de to bedste partier i hver kategori.   Høet bedømmes på duft, farve og kvalitet - og på hvor meget der bliver ædt af det.   For at kvalificere sig til DM, skal man tilmelde sig inden 30. juni, og man skal fremsende 3 kg hø til Økologisk Landsforening. Tilmeldingsformularen kan findes her.   Igen i år vil Frank Erichsen, kendt som bonderøven, være en del af dommerstaben. Frank Erichsen vil også vise, hvordan han selv laver hø på Kastanjegården.   Lørdagens program Kl 11.00-12.00 Bedømmelse DM i hø, tobenede dommere, Høtelt Kl 13.00-13.15 Igangsættelse DM i hø, firebenede, Frank Erichsen, Store ring Kl 13.15-14.45 Heste og køer æder hø, Heste og køer, Store ring Kl 13.45-14.30 Høst af løvhø, Frank Erichsen, Høtelt Kl 14.45-15.00 Kåring, DM i hø 2014, Frank Erichsen, Store ring   Alle dage kan høet indleveres, og det er muligt at møde Urtefarm, Ecoholt og Naturmælk i høteltet. Der er også publikumskonkurrence, hvor det gælder om at gætte de to vindere i DM i hø.   Dommerne i første runde er: Per Kølster, Ølbrygger og formand for Økologisk Landsforening Frode Lehmann, Økologisk Mælkeproducent og formand for Naturmælk Henrik Jørgensen, Biolog og oldermand i Gribskov lesletlaugh Sisse Budtz, ejer af restaurant L'estragon Frank Erichsen, kendt fra "Bonderøven" Thorkild Nissen, økologikonsulent.    Frank Erichsen vurderer et parti hø (2013)  